[
  {"content":"\r\n\r\nمناجات نامه\r\nخواجه عبدالله انصارى\r\nتصحيح و مقابله :\r\nمحمد حماصيان\r\nانتشارات خدمات فرهنگى كرمان\r\n« 1382 »\r\n\r\n","description":"","footnote":"","page_name":" 1 ","page_number":1},
  {"content":"\r\n\r\nانصارى ، عبدالله بن محمد ، 396 - 481 ق .\r\n[ مناجات 
  ]\r\nمناجات نامه خواجه عبدالله انصارى / تصحيح و مقابله محمد حماصيان . - كرمان : خدمات فرهنگى كرمان ، 1382 .\r\n84 ص .\r\nISBN 964 - 5716 - 83 - 1\r\nفهرستنويسى بر اساس اطلاعات فيپا .\r\n1 . مناجات . 2 . نثر فارسى - - قرن 5 ق . 3 . شعر فارسى - - قرن 5 ق . الف . حماصيان ، محمد ، مصحح . ب . عنوان .\r\n8 م 8 الف / 8 / 271 BP\r\n788 / 297\r\n1382\r\nكتابخانه ملى ايران 3229 - 82 م\r\nمناجات نامه خواجه عبدالله انصارى\r\nخط رايانه اى : بر اساس خط استاد عباس اخوين\r\nتصحيح و مقابله : محمد حماصيان\r\nمشاور در امور هنرى : عليرضا هاشمى نژاد\r\nحروف نگارى و تركيب خوشنويسى : نجمه عربپور\r\nليتوگرافى : طيف نگار\r\nچاپ اول 1382 : 5000 نسخه\r\nانتشارات خدمات فرهنگى كرمان - خيابان شريعتى تلفن : 2224608 - 0341\r\nشابك 1 - 83 - 5716 - 964\r\n\r\n","description":"","footnote":"","page_name":" 2 ","page_number":2},
  {"content":"\r\n\r\n\r\n[ مناجات نامه 
  ]\r\nبسم اللّه الرحمن الرّحيم و به نستعين الحمد للّه ربّ العالمين و العاقبة للمتّقين و الصّلوة و السّلام على خير خلقه محمّد و آله اجمعين\r\nالهى ! عاجز و سرگردانم ، نه آنچه دارم دانم ، و نه آنچه دانم دارم .\r\nالهى ! اگر بر دار كنى رواست ، مهجور مكن ! و اگر به دوزخ فرستى رضاست ، از خود دور مكن .\r\nالهى ! مكش اين چراغ افروخته را ، و مسوز اين دل سوخته را .\r\nالهى ! هر كه را خواهى براندازى ، با درويشان در اندازى .\r\nالهى ! همه تو ، ما هيچ ، سخن اين است ، بر خود مپيچ .\r\nالهى ! گفتى كريم ، اميد بدان تمام است ، تا كرم تو در ميان است ، نااميدى حرام است .\r\nالهى ! طاعت فرمودى ، و توفيق بازداشتى ، و از معصيت منع كردى ، بر آن داشتى ، اى دير خشم زود آشتى ، آخر مرا در فراق بگذاشتى .\r\n\r\n","description":"","footnote":"","page_name":" 3 ","page_number":3},
  {"content":"\r\n\r\nالهى ! اگر نه امانت را امينم ، آن زمان كه امانت را مىنهادى دانستم كه چنينم .\r\nالهى ! تا از مهر تو اثر آمد ، همه مهرها سرآمد .\r\nالهى ! من كيم كه ترا خواهم ؟ چون من از قيمت خويش آگاهم .\r\nالهى ! به حقّ آن كه ترا هيچ حاجت نيست ، رحمت كن بر آن كه او را هيچ حجّت نيست .\r\nالهى ! نيستى همه را مصيبت است و مرا غنيمت .\r\nبلا از دوست عطاست ، و از بلا ناليدن خطاست .\r\nالهى ! نه ظالمى ، كه گويم : « زنهار ! » و نه بر تو حقّى دارم ، كه گويم : « بيار » كار تو دارى ما را مىدار ، اين اندوخته خود را بردار .\r\nنيكا آن معصيت كه ترا به عذر آرد ! شوما آن طاعت كه ترا به عجب آرد !\r\nالهى ! اگر از دوستانم ، حجاب بردار ، و اگر مهمانم مهمان را نيكو دار .\r\nالهى ! آنچه تو كشتى آب ده ، و آنچه عبد الله كشت فرا آب ده .\r\nالهى ! پنداشتم كه ترا شناختم ، اكنون آن پندار در آب انداختم .\r\nالهى ! حاضرى : چه جويم ؟ ناظرى ؟ چه گويم ؟\r\n\r\n","description":"","footnote":"","page_name":" 4 ","page_number":4},
  {"content":"\r\n\r\nدرويش آب در چاه دارد و نان در غيب ، نه پندار در سر دارد و نه زر در جيب .\r\nجوينده گوينده است و يابنده خاموش .\r\nهر چه به زبان آيد ، به زيان آيد .\r\nالهى ! اگر عبد الله را خواهى گداخت ، دوزخى ديگر بايد آلايش او را ، و اگر خواهى نواخت ، بهشتى ديگر بايد آسايش او را .\r\nالهى ! گناه در جنب كرم تو زبون است ، زيرا كه كرم قديم و گناه اكنون است .\r\nعاشق را يك بلا در روى و ديگرى در كمين است ، و دايم با درد و محنت ، قرين است .\r\nالهى ! گفتى مكن و بر آن داشتى ، و فرمودى بكن و نگذاشتى !\r\nالهى ! اگر ابليس آدم را بدآموزى كرد ، گندم آدم را روزى كرد ؟\r\nفرياد از معرفت رسمى و از عبادت عادتى ، و از حكمت تجربتى ، و از حقيقت حكايتى !\r\nآنچه تراست ، ندانم كه كراست ؟ و آنچه نصيب تست ، ندانم كه كجاست ؟ چون روزى تو از روزى ديگران جداست ، اينهمه جان بيهوده كندن چراست ؟\r\nبرخيز و طهارت كن ، كه « قامت » نزديك است ، و توبه كن كه قيامت نزديك است !\r\n\r\n","description":"","footnote":"","page_name":" 5 ","page_number":5},
  {"content":"\r\n\r\nالهى ! چون پاكان را استغفار بايد كرد ، ناپاكان را چه كار شايد كرد ؟\r\nسقهيم ربّهم تمام است ، شرابا طهورا كدام است ؟\r\nالهى ! آتش دورى داشتى ، با آتش دوزخ چه كار داشتى ؟\r\nدر جوانى مستى ، و در پيرى سستى ، پس خدا را كى پرستى ؟\r\nدر خانه اگر كس است ، يك حرف بس است !\r\nالهى ! چون سگ را بار است و سنگ را ديدار است ، اگر من از سگ و سنگ كم آيم عار است . عبد الله را با نوميدى چه كار است ؟\r\nهمه او كند ، و در گردن اين و آن كند .\r\nكاردان كار مىراند ، و مدعى ريش مىجنباند .\r\nالهى ! هر كه را خواهى كه براندازى ، با ماش دراندازى .\r\nاگر مىدانى كه مىداند ، پشيمان شو ، و اگر چنين دانى كه نمىداند ، مسلمان شو .\r\nتوانگران به سيم و زر نازند ، و درويشان قوت از نحن قسمنا سازند .\r\nلقمه خورى - هر جايى ، طاعت كنى - ريايى ، محبّت رانى - هوايى ، فرزند خواهى - خدايى ؟\r\n\r\n","description":"","footnote":"","page_name":" 6 ","page_number":6},
  {"content":"\r\n\r\nزهى مردك سودايى !\r\nاز او خواه كه دارد و مىخواهد كه بخواهى ، از او مخواه كه ندارد و مىترسد كه از او بخواهى .\r\nيكى مىدود و نمىرسد ، و يكى خفته و به دو مىرسد .\r\nاگر تو خالق را شناختيى به در مخلوق نپرداختيى .\r\nتا تو بر جان و مال مىلرزى ، حقّا كه به دو جو نمىارزى .\r\nدر حق دنيا چه گويم ؟ كه به رنج به دست آرند ، و به زحمت نگاه دارند ، و به حسرت بگذارند .\r\nبنده آنى كه در بند آنى ، آن نماى كه آنى تا در نمانى ، و گرنه به تو نمايند چنان كه سزاى آنى .\r\nدرويشى پنهان بايد ، چون پيدا شد برهان بايد .\r\nاگر دارى مگو ، و اگر ندارى دروغ مگو !\r\nآن كه دارد مىپوشد ، و آن كه ندارد مىخروشد و مىفروشد .\r\nاگر از قفس دنيا رستى ، به لطف احد پيوستى .\r\nدنيا بر خلق پاش و زنده باش ، درون كس مخراش و بنده باش .\r\nالهى ! اگر كار به گفتار است ، بر سر گويندگان تاجم ، و اگر به كردار است ، به مورى محتاجم .\r\n\r\n","description":"","footnote":"","page_name":" 7 ","page_number":7},
  {"content":"\r\n\r\nالهى ! اگر حساب با مايه‌داران است ، من درويشم ، و اگر با مفلسان است ، من در پيشم .\r\nيك ذرّه شناخت ، به از دو عالم يافت .\r\nزاد برگير كه سفر نزديك است ، و ادب آموز كه صحبت ملوك بس باريك است ، و از ندامت چراغى افروز كه عقبه تاريك است .\r\nبىنيازى را - از خلق - تاج كن و بر سر نه ، و سرانجام خود را چراغ در بر نه !\r\nطالب دنيا رنجور است ، و طالب عقبى مزدور است ، و طالب مولى مسرور است .\r\nايمن منشين ، كه هلاك شوى ، ايمن آن زمان شوى ، كه با ايمان زير خاك شوى .\r\nنه در رنگ و پوست نگر ، در نقد دوست نگر .\r\nبه عاريت نازيدن ، كار زنان است ، از ديده جان ديدن كار مردان است .\r\nاگر درآيى ، در باز است ، و اگر نيايى ، خداى بىنياز است .\r\nالهى ! آن را كه تو خواهى ، آب در جوى او روان است ، و آن را كه نخواهى ، او را چه درمان است ؟\r\nآه از تفاوت راه ، دو پاره آهن از يك بوته گاه ، يكى نعل ستور و ديگرى آينه شاه !\r\nمرغ را دانه بايد و طفل را شير ، و شاگرد را استاد بايد و مريد را پير .\r\n\r\n","description":"","footnote":"","page_name":" 8 ","page_number":8},
  {"content":"\r\n\r\nالهى ! اگر كنى تلخ است ، از بوستان است ، و اگر رهى كس نى ، از دوستان است .\r\nاگر دوست را از در بيرون كنند ، از دل بيرون نكنند .\r\nالهى ! همه آن كنى كه خواهى ، از اين مفلس بيچاره چه خواهى ؟\r\nالهى ! يافت تو آرزوى ماست ، دريافت تو نه به بازوى ماست .\r\nالهى ! همه از تو ترسند و من از خود ، از تو همه نيكى ديده‌ام و از خويش همه بد .\r\nالهى ! لا تقنطوا اگر چه قرآن است ، قلم رفته را چه درمان است ؟\r\nمهر از كيسه بردار و بر زبان نه ، مهر از درم بردار و بر ايمان نه !\r\nالهى ! از بوده نالم يا از نابوده ؟ از بوده محال است و از نابوده بيهوده .\r\nشريعت بىبدى است ، و حقيقت بيخودى .\r\nآنچه در پيشانى مردم نهان است ، بجوى كه به از هر دو جهان است .\r\nالهى ! اگر يك بار گويى : « بنده من » از عرش بگذرد خنده من .\r\nالهى ! چون با توام ، از جمله تاجدارانم - تاج بر سر ، و اگر بىتوام ، از جمله خاكسارانم - خاك بر سر .\r\nاى دير خشم زود آشتى ! آخر در نوميدى مرا نگذاشتى .\r\n\r\n","description":"","footnote":"","page_name":" 9 ","page_number":9},
  {"content":"\r\n\r\nالهى ! يحبّهم تمام است ، يحبّونه كدام است ؟\r\nالهى ! اين چه فضل است كه تو با دوستان خود كرده‌اى ؟ هر كه ايشان را شناخت ترا يافت ، و هر كه ترا يافت ايشان را شناخت .\r\nگلهاى بهشت در پاى عارفان خار است ، آن كس كه ترا جست با بهشتش چه كار است ؟\r\nالهى ! همچون بيد مىلرزم كه نبايد به هيچ نيرزم .\r\nالهى ! به بهشت و حور چه نازم ؟ مرا نظرى ده كه از هر نظرى بهشتى سازم .\r\nالهى ! به عزّت آن نام كه تو خوانى و به حرمت آن صفت كه تو چنانى ، درياب مرا كه مىتوانى .\r\nاى كريمى كه بخشنده عطايى ، و اى حكيمى كه پوشنده خطايى ، و اى صمدى كه از ادراك خلق جدايى ، و اى احدى كه در ذات و صفات بىهمتايى ، و اى خالقى كه راهنمايى ، و اى قادرى كه خدايى را سزايى ، كه جان ما را صفاى خود ده ، و دل ما را هواى خود ده ، و چشم ما را ضياى خود ده ، و ما را آن ده كه آن به ، و مگذار ما را به كه و مه .\r\nالهى ! عبد الله عمر بكاست ، اما عذر نخواست .\r\nالهى ! عذر ما بپذير ، بر عيبهاى ما مگير .\r\n\r\n","description":"","footnote":"","page_name":" 10 ","page_number":10},
  {"content":"\r\n\r\nبه نام آن خداى ، كه نام او راحت روح است و پيغام او مفتاح فتوح است و سلام او در وقت صباح مؤمنان را صبوح است و ذكر او مرهم دل مجروح است و مهر او بلانشينان را كشتى نوح است ، اى جوانمرد ! در اين راه مرد باش ، و در مردى فرد باش ، و با دل پر درد باش .\r\nالهى ! خواندى ، تأخير كردم ، فرمودى ، تقصير كردم .\r\nالهى ! عمر خود بر باد كردم ، و بر تن خود بيداد كردم .\r\nالهى ! بساز كار من ، منگر به كردار من . هرگاه كه گويم برستم ، شغلى ديگر دهى به دستم .\r\nالهى ، از پيش خطر ، و از پس را هم نيست ، دستم گير كه جز فضل تو پناهم نيست .\r\nاى بود و نبود من ترا يكسان ، از غم مرا به شادى رسان .\r\nالهى ! اقرار كردم به مفلسى و هيچ كسى ، اى يگانه‌اى كه از همه چيز مقدسى ، چه شود اگر مفلسى را به فرياد رسى ؟\r\nالهى ! اگر با تو نمىگويم افكار مىشوم ، چون با تو مىگويم سبكبار مىشوم .\r\nالهى ! ترسانم از بدى خود ، بيامرز مرا به خوبى خود .\r\nابليس در آسمان زنديق شد ، ابو بكر در بتخانه صديق شد .\r\nبر گناه دليرى مكن كه حق صبور است ، خويشتن را غرور مده كه او غفور است .\r\n\r\n","description":"","footnote":"","page_name":" 11 ","page_number":11},
  {"content":"\r\n\r\nبيدار شو كه بيگاه شود ، نبايد كه آخر كار تو تباه شود .\r\nگناه را به تقدير الله دان تا بىگناه آيى ، طاعت را به تقدير الله دان تا به راه آيى .\r\nالهى ! در دلهاى ما جز تخم محبّت خود مكار ، و بر تن و جانهاى ما جز الطاف و مرحمت خود منگار ، و بر كشته‌هاى ما جز باران رحمت خود مبار .\r\nپادشاها ! گريخته بوديم ، تو خواندى ، ترسان بوديم ، بر خوان لا تقنطوا تو نشاندى .\r\nالهى ! بر سر از خجالت ، گرد داريم ، در دل از حسرت درد داريم ، و رخ از شرم گناه زرد داريم .\r\nالهى ! اگر دوستى نكرديم ، دشمنى هم نكرديم ! اگر چه بر گناه مصّريم ، بر يگانگى حضرت تو مقّريم .\r\nالهى ! در سر خمار تو داريم ، و در دل اسرار تو داريم ، و بر زبان استغفار تو داريم .\r\nالهى ! اگر گوييم ، ثناى تو گوييم ، و اگر جوييم ، رضاى تو جوييم .\r\nالهى ! بنياد توحيد ما را خراب مكن ، و باغ اميد ما را بىآب مكن ، و به گناه روى ما را سياه مكن .\r\nالهى ! بر تارك ما خاك خجالت نثار مكن ، و ما را به بلاى خود گرفتار مكن .\r\nالهى ! آنچه ما را آراستى خريديم ، و از دو جهان محبّت تو بر گزيديم ، و جامه بلا بريديم ، و پرده عافيت دريديم .\r\nالهى ! بايسته تو بيش از طاعت مقبول ، و نابايسته تو بيش از معصيّت مهجور .\r\n\r\n","description":"","footnote":"","page_name":" 12 ","page_number":12},
  {"content":"\r\n\r\nالهى ! به لطف ما را دست گير ، و به كرم پاى دار ، دل در قرب كرم ، و جان در انتظار ، و در پيش حجابها بسيار ، حجابها از پيش ما بردار ، و ما را به ما مگذار ، يا رحيم يا غفّار ، و يا حليم و يا ستّار .\r\nالهى ! دلى ده كه در كار تو جان بازيم ، جانى ده كه كار آن جهان سازيم .\r\nالهى ! تقوى ده كه تا از دنيا ببريم ، روحى ده كه تا از عقبى برخوريم ، يقينى ده كه تا در آز بر ما باز نشود ، قناعتى ده تا صعوهء حرص ما باز نشود .\r\nالهى ! دانايى ده تا از راه نيفتيم ، دست گير كه دستاويزى نداريم ، بپذير كه پاى گريزى نداريم .\r\nالهى ! در گذار كه بد كرده‌ايم ، آزرم دار كه آزرده‌ايم .\r\nالهى ! مگوى كه چه كرده‌اى ، كه دروا شويم ، مگو چه آورده‌اى كه رسوا شويم .\r\nالهى ! توفيق ده تا در دين استوار شويم ، عقبى ده تا از دنيا بيزار شويم ، نگاه دار تا پريشان نشويم ، بر راه دار تا سرگردان نشويم .\r\nالهى ! بياموز تا سرّ دين بدانيم ، بر فروز تا در تاريكى نمانيم تلقين كن تا ادب شرع بدانيم ، توفيق ده تا در خلأ طمع نمانيم ، تو نواز كه ديگران ندانند ، تو ساز كه ديگران نتوانند ، همه را از خودپرستى رهايى ده همه را به خود آشنايى ده ، همه را از مكر شيطان نگاه دار ، همه را از كينه نفس آگاه دار .\r\n\r\n","description":"","footnote":"","page_name":" 13 ","page_number":13},
  {"content":"\r\n\r\nالهى ! دلى ده كه طاعت افزايد ، طاعتى ده كه به بهشت راهنمون آيد ، علمى ده كه در او آتش هوا نبود ، عملى ده كه در او آب ريا نبود ، ديده‌اى ده كه عزّ ربوبيّت تو بيند ، دلى ده كه ذلّ عبوديّت تو گزيند ، نفسى ده كه حلقه بندگى تو در گوش كند ، جانى ده كه زهر حكمت را به طبع نوش كند .\r\nالهى ! تو ساز كه از اين معلولان شفا نيايد ، تو گشاى كه ازين ملولان كارى نگشايد .\r\nالهى ! به صلاح آر كه نيك بىسامانيم ، جمع دار كه بد پريشانيم .\r\nالهى ! ظاهرى داريم شوريده ، باطنى داريم خراب ، سينه‌اى داريم پر آتش ، ديده‌اى داريم پر آب ، گاه در آتش سينه مىسوزيم ، و گاه در آب چشم غرق آب .\r\nالهى ! اگر نه با دوستان تو در رهم ، آخ نه سگ اصحاب كهف درگهم ؟\r\nدوستى او ما را مست كرد و رها كرد ، نشانى فرا داد و نشانه بلا كرد .\r\nروزگارى او را مىجستم ، خود را مىيافتم ، اكنون خود را مىجويم ، او را مىيابم .\r\nدانى كه زندگى خوش كدام است ؟ آن كس كه هميشه بىنام است ، و از حق بر دل وى پيام است ، و بر زبان و دل او ذكر حق مدام است ، و دنيا او را دام است ، و عقبى او را انتظام است ، و از هر دو او را مولى تمام است .\r\n\r\n","description":"","footnote":"","page_name":" 14 ","page_number":14},
  {"content":"\r\n\r\nانتظار را طاقت بايد و ما را نيست ، صبر را فراغت بايد و ما را نيست .\r\nبندگى كردن جز ملك را ، بر بنده حرام است ، تو او را بنده باش ، همه عالم ترا غلام است .\r\nكشته‌اى ديدى از جور زمان ؟ من آنم ، تشنه‌اى ديدى ميان آب روان ؟ من آنم .\r\nهر كوه كه نه برآورده مهر اوست ، هامون است ، و هر آب كه نه از درياى لطف اوست ، همه خون است .\r\nالهى ! از هيچ همه چيز توانى ، و به هيچ چيز نمانى ، هر كه گويد تو چنينى يا چنانى ، تو آفريننده اين و آنى .\r\nالهى ! ضعيفم خواندى و چنين است ، هر چه از من آيد در خور اين است .\r\nاگر با خداى نياز دارى ، پيران را نيازارى ، زهدورزى از بهر مردارى ، آنگاه تو كيستى ؟ بگو بارى .\r\nانكار مكن ، كه انكار شوم است ، انكار كننده از اين دولت محروم است .\r\nسر فرود آر تا به هر درى در نگريزى ، همّت بلند دار تا به هر خسيسى نياميزى ، خوشخوى باش تا به هر دلى بياميزى .\r\nسخن با تو او مىگويد ، من ترجمانم ، تير قهر او بر جان تو مىزند ، من كمانم .\r\nاگر جان ما در سر اين كار شود شايد ، كه اين كار ما را جان مىافزايد .\r\nالهى ! اگر خواهى همه آن كنيم كه تو خواهى ، چون همه آن كنى كه خواهى ، پس از اين بيچاره مفلس چه خواهى ؟\r\n\r\n","description":"","footnote":"","page_name":" 15 ","page_number":15},
  {"content":"\r\n\r\nدوستى را آن شايد كه در وقت خشم بر تو ببخشايد .\r\nاگر درآيى ، در باز است ، و اگر نيايى ، حق بىنياز است .\r\nمحبت در بزد ، محنت آواز داد ، دست در عشق زدم ، هر چه بادا باد !\r\nدفع تقدير ترا توان ندارم ، عذر تقصير خود را زبان ندارم .\r\nچون درمانى ، فرارى شوى ، چون كارت برآيد عاصى شوى .\r\nعيبى كه در شماست ، ديگران را ملامت مكنيد ، داد طاعت ناداده ، دعوى كرامت مكنيد .\r\nاز ديدار شناخت نيايد ، ديدار بر مقدار شناخت آيد .\r\nاگر بقا مىخواهى ، در فناست و اگر باقى مىخواهى ، خداست .\r\nچون از خودى خود رستى ، به حق پيوستى .\r\nعذر بسيار خواستن بىمروتى است ، عذر قبول ناكردن بىفتوتى است .\r\nالهى ! اگر نه از تو آغاز اين كارستى ، لاف مهر تو هرگز كه يارستى ؟ اگر نه ترا حديث اين خواستى ، پسر عمران به طلب ارنى كى برخاستى ؟\r\n\r\n","description":"","footnote":"","page_name":" 16 ","page_number":16},
  {"content":"\r\n\r\n دلا در كار من مىكن نظرها * كه در راه تو مىبينم خطرها \r\n گشا از خواب غفلت چشم تا من * به گوش هوش تو گويم خبرها \r\n نگر در خلق گورستان فكنده * ز يك تير قضا جمله سپرها \r\n بسى شاهان بريزيدند در خاك * كزيشان در جهان مانده اثرها \r\n معاصى ز هر قهرست و نموده * به كام نفس تو همچون شكرها \r\n گذرگاهى است اين دنياى فانى * نپايد مرد عاقل بر گذرها \r\n چو در پيش است مرگ اى پير انصار * تماشاى جهان كن در سفرها \r\nدنيا سراى ترك است ، و آدمى براى مرگ است ، چاهى است تاريك ، و راهى است باريك ، واى بر آن كس كه چراغ ايمان كشت ، و بار مظالم بر پشت .\r\n اگر در ظلمتى اينك سراجت * حساب امروز كن ، فردا چه حاجت ؟ \r\n كنون از حق فراغت مىنمايى * به گور آيى ببينى احتياجت \r\n به كنج تخته تابوت جنسى * به خوارى ، گر بود تختى زعاجت \r\n ترا پرهيز بايد چند گاهى * كه فاسد گشت از عصيان مزاجت \r\n\r\n","description":"","footnote":"","page_name":" 17 ","page_number":17},
  {"content":"\r\n\r\n كسادى در فساد افكن ز توبه * كه چون فردا شود ، بينى رواجت \r\n ز رنج فسق و زرق اى پير انصار * مگر فضل خدا باشد علاجت \r\nدرهاى لطف و كرم باز ، و ترا اين همه ناز ، چرا قدر خود ندانى ، و نامه اعمال خود نخوانى ؟ خود را نشناسى ، كه از كدام اجناسى ، روميى چون ماهى ؟ و يا حبشى سياهى ؟ رانده درگاهى ، يا قبول بارگاهى ؟\r\nهمه وجود نورى ، يا از اين معنى دورى ؟ پسنديده معبودى ، يا قلب زراندودى ؟ بنده رحمانى ، يا خواجه گمانى ، يا از جمله عارفانى ؟ يا از گروه و لا هم يحزنون ، يا از فرقه فى طغيانهم يعمهون ؟\r\n بس كه بر ما غالب آمد نفسك بيداد ما * گشت شيطان همنشينش تا شود شدّاد ما \r\n رخصت تلبيس خود را مىزند بر رقّ دل * فرصت تقديس خود را مىبرد از ياد ما \r\n نيست ما را دختران باقيات الصالحات * تا مگر لطف و قبول حق شود داماد ما \r\n پر گناهيم و تباه و نامه عصيان سياه * ليك قرآن رهبر ما ذكر او اوراد ما \r\n ما به نور لا إله و ذكر الّا الله رويم * سوى جنّت ، گر بطاعت مىروند اوتاد ما \r\n گر فرومانيم ازين ره ، پير انصارى ، چه غم ؟ * غمخور كارت جهان را كرد خلد آباد ما \r\nالهى ! عبد الله را از سه آفت نگاه‌دار : از وساوس شيطانى ، و از مكايد نفسانى ، و از غرور نادانى .\r\n\r\n","description":"","footnote":"","page_name":" 18 ","page_number":18},
  {"content":"\r\n\r\nالهى ! دلى ده كه در كار تو جان بازيم ، جانى ده كه كار آن جهان سازيم ، تقوايى ده كه دنيا را بسپريم ، روحى ده كه از دين برخوريم ، يقينى ده كه در آز بر ما باز نشود ، قناعتى ده تا صعوه حرص ما باز نشود ، دانايى ده كه از راه نيفتيم ، بينايى ده تا در چاه نيفتيم ، دست گير ، كه دستاويز نداريم ، بپذير كه پاى گريز نداريم ، در گذار كه بد كرده‌ايم ، آزرم دار ، كه آزرده‌ايم ، طاعت مجوى كه آب آن نداريم ، از هيبت مگوى كه تاب آن نداريم ، توفيقى ده تا در دين استوار شويم ، عقبى ده تا از دنيا بيزار شويم ، نگاه دار تا پريشان نشويم ، به راه دار تا پشيمان نشويم ، بياموز تا شريعت بدانيم ، بر افروز تا در تاريكى نمانيم ، بنماى تا در روى كس ننگريم ، بگشاى درى كه درگذريم ، تو بساز كه ديگران ندانند ، تو بنواز كه ديگران نتوانند ، همه را از خود رهايى ده ، همه را به خود آشنايى ده همه را از مكر شيطان نگاه دار ، همه را از فتنه نفس آگاه دار .\r\nالهى ! بساز كار من ، منگر به كردار من ، دلى ده كه طاعت افزون كند ، طاعتى ده كه به بهشت راهنمون كند ، علمى ده ، كه در او آتش هوا نبود ، عملى ده كه در او آب ريا نبود ، ديده‌اى ده كه عزّ ربوبيّت تو بيند ، دلى ده كه ذل عبوديّت تو بيند ، نفسى ده كه حلقه بندگى تو در گوش كند ، جانى ده كه زهر حكمت تو به طبع نوش كند ، تو شفا ساز كه از اين معلولان شفايى نيايد ، تو گشادى ده كه از اين ملولان كارى نگشايد ، باصلاح آر كه نيك بىسامانيم ، جمع دار كه بس پريشانيم .\r\n\r\n","description":"","footnote":"","page_name":" 19 ","page_number":19},
  {"content":"\r\n\r\nالهى ! ظاهرى داريم شوريده ، باطنى داريم در خواب ، سينه‌اى داريم پر آتش ، ديده‌اى داريم پر آب ، گاه در آتش سينه مىسوزيم و گاه در آب چشم غرقاب ، و اليك المرجع و المآب .\r\nيكى را همت بهشت و يكى را دوست ، فداى اويم كه همتش همه اوست .\r\nهر كه را مرغ او در جان بياراميد ، هر چه جز مهر او بود از آشيان برميد .\r\nطالب دنيا رنجور ، و طالب عقبى مزدور ، و طالب مولى مسرور .\r\nگل بهشت در پاى عارفان خار است ، جوينده مولى را با بهشت چه كار است ؟\r\nاگر دست همت عارف به حور بهشت باز آيد ، طهارت معرفت او شكسته شود ، و اگر درويش از اللّه جز اللّه خواهد ، در اجابت بر وى بسته شود .\r\nبهشت اگر چه عزيز است ، از كم يافتن است ، بهشت خواستن آبروى كاستن است .\r\n اگر چه مشك اذفر خوش نسيم است * دم جان بخش چون بويت ندارد \r\n مقامى سخت دلخواه است فردوس * و ليكن رونق كويت ندارد \r\nاى عزيز ! بهشت و دوزخ بهانه است ، مقصود خداوند خانه است .\r\nاى بهشت ! سرّ تو ندارم ، مرا دردسر مده ، اى دوزخ ! تن تو ندارم ، از خود خبرم مده .\r\n\r\n","description":"","footnote":"","page_name":" 20 ","page_number":20},
  {"content":"\r\n\r\nالهى ! اگر چه بهشت چون چشم و چراغ است ، بىديدار تو درد و داغ است .\r\nدوزخ بيگانه را بنه گاه است و آشنا را گذرگاه است ، بهشت مزدور را بنه گاه است و عارفان را نظرگاه .\r\nالهى ! من به حور و قصور كى نازم ؟ اگر نفسى با تو پردازم ، از آن هزار بهشت پر سازم .\r\nالهى ! اگر عبد الله را بخواهى گداخت ، دوزخى ديگر بايد آلايش او را ، و اگر بخواهى نواخت بهشتى ديگر بايد آسايش او را .\r\nاز عارفان در جهان نشان نيست ، و آن زبان كه از عارفان نشان دهد ، در هيچ دهان نيست ، چون نشان دهى از چيزى كه در جهان نيست ؟\r\nيكى تشنه آب آب مىجويد ، و يكى در آب قصه آب مىگويد ، اگر اين تشنه در دريا بار كند ، زندگانى به دريا دهد ، و اگر آن تشنه فرا آب رسد ، زندگانى فرا آب دهد ، و اين هر دو در طلب زندگانى هلاك ، اين سخن را نداند مگر صاحب دل پاك .\r\nالهى ! زبانم در سر ذكر شد ، ذكر در سر مذكور ، دل در سر مهر شد ، مهر در سر نور ، جان در سر عيان شد ، عيان از بيان دور .\r\nپيداست كه نازيدن مزدور به چيست ، و نازيدن عارف به كيست ، از صوفى چه گويم كه نه از\r\n\r\n","description":"","footnote":"","page_name":" 21 ","page_number":21},
  {"content":"\r\n\r\nآدم زاده است و نه آدمى است .\r\nزاهد مزدور به بهشت مىنازد و عارف به دوست ، از صوفى چه گويم كه صوفى خود اوست .\r\nالهى ! آنچه بر سر ما آمد ، بر سر كس نيايد ، ديده‌اى كه به نظاره تو آيد هرگز باز پس نيايد .\r\nاصل وصال دل است ، و باقى زحمت آب و گل است .\r\nدل رفته و دوست يافته ، پادشاهى است ، بىدل و دوست زيستن گمراهى است .\r\nالهى ! نظر خود بر ما مدام كن ، و ما را برداشته خود نام كن ، و به وقت رفتن بر جان ما سلام كن .\r\nالهى ! اگر از نعمتت گويم ، حرز گردن است ، و اگر نگويم ، طوق آن در گردن است .\r\nالهى ! مىدانى كه ناتوانم ، پس از بلاها برهانم .\r\nالهى ! نيستى همه را مصيبت است ، و مرا غنيمت است .\r\nالهى ! قصه بدين درازى ، من دريافتم به بازى بازى .\r\nالهى ! تا دى بشناختم ، از غم فردا بگداختم .\r\nالهى بر آن روز مىخندم كه يافته مىجستم ، دست و دل از دانش بشستم ، به نابينايى مىنگريستم ، به مردگى مىزيستم .\r\nالهى ! ناديده و ناجسته حاصل ، اى جان و دل را زندگانى و منزل ، از پيش خطر و از پس نيست\r\n\r\n","description":"","footnote":"","page_name":" 22 ","page_number":22},
  {"content":"\r\n\r\nراهى ، بپذير كه جز دوستى توام نيست پناهى .\r\nالهى ! مىلرزم ، از بيم آنكه به جوى نيرزم .\r\nالهى ! اكنون چون بر من است تاوان ، آفتاب صدق و صفت بر من تابان ، كه به شر از شرك رستن نتوان ، و به نجاست نجاست شستن نتوان .\r\nالهى ! نه ظالمى ، كه گويم زنهار ، و نه مرا بر تو حقى ، كه گويم بيار ، همچنين مىدار ، اى كريم و اى ستّار !\r\nالهى ! تو غيب بودى و من عيب بودم ، تو از غيب جدا شدى و من از عيب جدا شدم .\r\nالهى ! مىپنداشتم كه ترا شناختم ، اكنون آن پنداشت و شناخت را در آب انداختم .\r\nالهى ! در ملكوت تو كمتر از مويم ، اين بيهوده تا كى گويم ؟\r\nالهى ! نه نيستم نه هستم ، نه بريدم نه پيوستم ، نه به خود ميان بستم ، لطيفه‌اى بود ، از آن مستم ، اكنون زير سنگ است دستم .\r\nاز صولت عيان بود آنچه حلّاج را بر سر زبان بود .\r\nالهى ! همه شاديها بىياد تو غرور است ، و همه غمها با ياد تو سرور است .\r\nالهى ! بنياد توحيد ما خراب مكن ، و باغ اميدها ما بىآب مكن .\r\n\r\n","description":"","footnote":"","page_name":" 23 ","page_number":23},
  {"content":"\r\n\r\nالهى ! چون به تو نگريم ، شاهيم - تاج بر سر ، و چون به خود نگريم ، خاكيم - و از خاك بدتر .\r\nالهى ! بر تارك ما خاك خجالت نثار مكن ، و ما را از بلاى خود گرفتار مكن .\r\nالهى ! صبر از من رميد ، و طاقت شد سست ، تخم آرام كشتم ، بيقرارى رست .\r\nالهى ! بدين شادم ، كه نه به خود به تو افتادم .\r\nالهى ! از كشته تو خون نيايد ، و از سوخته تو دود ، كشته تو به كشتن شاد ، و سوخته تو به سوختن خشنود .\r\nالهى ! دانى كه بىتو هيچكسم ، دستم گير كه در تو رسم .\r\nبه ظاهر قبول دارم ، به باطن تسليم ، نه از خصم باك دارم ، نه از دشمن بيم ، نه بر صاحب شريعت رد نه بر تنزيل ، نه گنج تشبيه نه جاى تأويل .\r\nاگر دل گويد : « چرا ؟ » گويم : « امر را سرافكنده‌ام » ، و اگر خرد گويد : « چرا ؟ » جواب دهم كه « من بنده‌ام »\r\nالهى ! ندانم كه در جانى يا جان را جانى ، نه اينى نه آنى ، اى جان را زندگانى ، حاجت ما عفو است و مهربانى .\r\nالهى ! مىبينى و مىدانى ، و برآوردن مىتوانى .\r\nالهى ! عمر بر باد كردم و بر تن خود بيداد كردم ، گفتى و فرمان نكردم ، درماندم و درمان نكردم ، با تو چنين عهد و پيمان نكردم .\r\n\r\n","description":"","footnote":"","page_name":" 24 ","page_number":24},
  {"content":"\r\n\r\nالهى ! با غم و حسرتم ، بىجرم و بىتهمتم ، و بىتو بيتم و به حيرتم ، در زندان محنتم ، بسته مشيتم .\r\nاى موصوف به كرم وجود ، اى انس و جن را خالق و معبود !\r\nاى آنكه گردن گردون گردان در ربقه تسخير توست ، و بر سر عظام رميم لجام تقدير توست ، فردوس بوستان توست ، قيامت ميزان توست ! سرگشته قضاى تو جباران ، شكسته عزّت كبرياى تو قهاران !\r\nالهى ! اگر نه از تو آغاز اين كارستى ، لاف بندگى تو را كه يارستى ؟\r\nالهى ! اگر كار نه از خدمت خاستى ، پسر عمران به طلب ارنى كى برخاستى ؟ و اگر نه ترا اين معنى بايستى محمّد مصطفى قاب قوسين را نشايستى . يكى را جواب لن ترانى گفت و بار كوه جهان بر دلش نهفت ، ديگرى در خانه‌ام هانى خفت .\r\nالهى ! اگر ابليس آدم را بدآموزى كرد ، گندم آدم را كه روزى كرد ؟\r\nيكى را دوست مىخواند ، و يكى را مىراند ، و كسى سر قبول ورد نمىداند .\r\nسبحان الله اين چه درياى بىپايان است ؟ ! صد هزاران دل صديقان با خون آميخته كه نه از نسيم وصال به مشام فراق ايشان بويى رسيده و نه از منهل قرب شربتى چشيده .\r\nاگر همه عالم باد گيرند ، چراغ مقبل نميرد ، و اگر آب گيرد ، داغ مدبر نشويد .\r\n\r\n","description":"","footnote":"","page_name":" 25 ","page_number":25},
  {"content":"\r\n\r\nبو جهل از كعبه و ابراهيم از بتخانه ، كار عنايت دارد ، باقى همه بهانه .\r\nابراهيم را چه زيان كه پدر او آزر است ؟ آزر را چه سود كه ابراهيم او را پسر است ؟\r\nنور در طاعت است اما كار به عنايت است .\r\n آنجا كه عنايت خدايى باشد * فسق آخر كار پارسايى باشد \r\n و آنجاى كه قهر كبريايى باشد * سجاده نشين ، كليسيايى باشد \r\nالهى ! اگر با تو سازم ، گويى كه ديوانه است ، و اگر با خلق در سازم ، گويى كه بيگانه است .\r\nالهى ! رهى به طاعت فرمودى و با آن نگذاشتى ، و از معصيت نهى كردى و بر آن داشتى .\r\nالهى ! فرمايى كه بجوى و مىترسانى كه بگريز ، مىنمايى كه بخواه و مىگويى بپرهيز .\r\nالهى ! گريخته بودم ، تو خواندى ، ترسيده بودم ، برخوان لا تقنطوا تو نشاندى ، ابتدا مىترسيدم كه مرا بگيرى به بلاى خويش ، اكنون مىترسم كه مرا بفريبى به عطاى خويش .\r\nالهى ! به اوّلم نواختى به آخرم باز پس انداختى .\r\nالهى ! علمى را كه خود افراشتى ، نگونسار مكن ، چون در آخر عفو خواهى كرد ، در اول شرمسار مكن .\r\nتنى دارم كه بار خدمت بردارد ، دستى ندارم كه تخم دولت بكارد ، چشمى دارم كه هر زمان فتنه‌اى آرد .\r\n\r\n","description":"","footnote":"","page_name":" 26 ","page_number":26},
  {"content":"\r\n\r\nالهى ! اگر يك بار گويى كه « اى بنده من » از عرش بگذرد خنده من .\r\nاى جامع هر پراكنده ، و اى رافع هر سر افكنده ، و اى چاره هر بيچاره ، و اى جامع هر آواره ، اى آن كه غريبان با تو راز كنند ، و يتيمان بر تو ناز كنند ، كاشكى عبد الله خاك شدى ، تا نامش از دفتر وجود پاك شدى .\r\nالهى ! مكش اين چراغ افروخته را ، و مسوز اين دل سوخته را ، و مدر اين پرده دوخته را .\r\nچون سگى را بر آن دربار است ، عبد الله را با نوميدى چه كار است ؟\r\nالهى ! ما را پيراستى چنان كه خواستى .\r\nالهى ! نه خرسندم نه صبور ، نه رنجورم نه مهجور .\r\nالهى ! تا با تو آشنا شدم ، از خلايق جدا شدم ، در جهان شيدا شدم ، نهان بودم پيدا شدم .\r\n دى آمد و هيچ نامد از من كارى * و امروز زمن گرم نشد بازارى \r\n فردا بروم بى خبر از اسرارى * نا آمده به بدى از اين بسيارى \r\nزنده نشدم تا نسوختم ، دانى كه اين جامه نه من دوختم .\r\nيكى در غرقاب زيادت متقاضى ، ديگرى در تشنگى به قطره آبى راضى .\r\n\r\n","description":"","footnote":"","page_name":" 27 ","page_number":27},
  {"content":"\r\n\r\nالهى ! اگر ترا بايستى ، بنده چنان زيستى كه شايستى .\r\nآتش با صولت است ، اما خاك با دولت است .\r\nچون آفتاب معرفت عيان گردد ، عارف بىبيان گردد .\r\nكريما ! هر كه را خواهى كه برافتد ، او را فاكنى تا با دوستان تو در افتد .\r\nالهى ! اين چه فضل است كه با دوستان كرده‌اى كه هر كه ايشان را شناخت ، ترا يافت ، و هر كه ترا يافت ، ايشان را شناخت .\r\nالهى ! تو آيينى و دوستان تو آينه ، آيين را در آينه بتوان ديد هر آينه .\r\nالهى ! به توبه‌ام پشيمانم ، همانم دان كه نو مسلمانم .\r\nالهى ! اگر عبد الله را نمىنگرى ، خود را مىنگر ، آبروى عبد الله پيش دشمن مبر !\r\nكريما ! امانت عرضه كردى ، بگريخت كوه ، چون است كه امانت بهره من آمد ، تجلّى بر كوه ؟\r\nالهى ! عيب و آزار من مجوى ، كه آب كرم باز استد از جوى .\r\nقصه دوستان دراز است ، زيرا معبود بىنياز است .\r\nالهى ! جمال تراست ، باقى زشتند ، زاهدان مزدور بهشتند .\r\n\r\n","description":"","footnote":"","page_name":" 28 ","page_number":28},
  {"content":"\r\n\r\nاى منعم و تواب و اى آفريننده خلقان از آتش و آب ، فرياد رس از ذلّ حجاب و فتنه اسباب و وقت شوريده و دل خراب .\r\nالهى ! بر رخ از خجالت گرد داريم ، و در دل از حسرت درد داريم ، و روى از شرم گناه زرد داريم ، اگر بر گناه مصرّيم ، بر يگانگى تو مقرّيم .\r\nالهى ! در دلهاى ما جز تخم محبّت مكار ، و بر جانهاى ما جز باران رحمت مبار !\r\nالهى ! به لطف ما را دست‌گير و پاىدار ، ( كه ) دل در قرب كرم است و جان در انتظار ، و در پيش حجاب بسيار !\r\nالهى ! حجابها از راه بردار و ما را به ما مگذار ، برحمتك يا عزيز و يا غفار !\r\n\r\n","description":"","footnote":"","page_name":" 29 ","page_number":29},
  {"content":"\r\n\r\n\r\nسخنان خواجه عبد الله انصارى در تفسير قرآن كريم ( به نقل ميبدى )\r\nالهى ! نور تو چراغ معرفت بيفروخت ، دل من افزونى است . گواهى تو ترجمانى من بكرد ، نداى من افزونى است . قرب تو چراغ وجد بيفروخت ، همّت من افزونى است . ارادت تو كار من بساخت ، جهد من افزونى است . بود تو كار من راست كرد ، بود من افزونى است .\r\nالهى ! از بود خود چه ديدم مگر بلا و عنا ؟ و از بود تو همه عطاست و وفا ، اى به بر پيدا و به كرم هويدا ! ناكرده گير كرد رهى و آن كن كه از تو سزا .\r\nالهى ! نام تو ما را جواز ، و مه تو ما را جهاز .\r\nالهى ! شناخت تو ما را امان ، و لطف تو ما را عيان .\r\nالهى ! فضل تو ما را لوا ، و كنف تو ما را مأوى .\r\nالهى ! ضعيفان را پناهى ، قاصدان را بر سر راهى ، مؤمنان را گواهى : چه بود كه افزايى و نكاهى ؟\r\n\r\n","description":"","footnote":"","page_name":" 30 ","page_number":30},
  {"content":"\r\n\r\nالهى ! چه عزيز است او كه تو او را خواهى ، ور بگريزد او را در راه آيى . طوبى آن كس را كه تو او رايى ، آيا كه تا از ما خود كرايى ؟\r\nدو گيتى در سر دوستى شد و دوستى در سر دوست ، اكنون نمىيارم گفت كه اوست .\r\n چشمى دارم همه پر از صورت دوست * با ديده مرا خوش است تا دوست در اوست \r\n از ديده و دوست فرق كردن نه نكوست * يا اوست به جاى ديده يا ديده خود اوست \r\nفردا در موقف حساب اگر مرا نوايى بود و سخن را جايى بود ، گويم : بار خدايا از سه چيز كه دارم در يكى نگاه كن : اوّل سجودى كه هرگز جز ترا از دل نخواستست ، ديگر تصديقى كه هر چه گفتى گفتم كه راستست ، سديگر چون باد كرم برخاستست دل و جان جز ترا نخواستست .\r\n جز خدمت روى تو ندارم هوسى * من بىتو نخواهم كه بر آرم نفسى \r\nالهى ! نمىتوانيم كه اين كار بىتو بسر بريم ، نه زهره آن داريم كه از تو بسر بريم ، هرگه كه پنداريم كه رسيديم از حيرت شما روا سر بريم .\r\nخداوندا ! كجا بازيابيم آن روز كه تو ما را بودى و ما نبوديم ؟ تا باز به آن روز رسيم ، ميان آتش و دوديم .\r\nاگر به دو گيتى آن روز يابيم بر سوديم . و ر بود خود را دريابيم به نبود خود خشنوديم .\r\n\r\n","description":"","footnote":"","page_name":" 31 ","page_number":31},
  {"content":"\r\n\r\nالهى ! از آنچه نخواستى چه آيد ؟ و آن را كه نخواندى كى آيد ؟ ناكشته را از آب چيست ؟\r\nو نابايسته را جواب چيست ؟ تلخ را چه سود گرش آب خوش در جوار است ؟ و خار را چه حاصل از آن كش بوى گل در كنار است ؟ قسمى رفته نفزوده و نكاسته چتوان كرد ، قاضى اكبر چنين خواسته ، شيطان در افق اعلى زيسته ، و هزاران عبادت برزيده چه سود داشت كه نبود بايسته . . . .\r\nآه از قسمى پيش از من رفته ! فغان از گفتارى كه خود رايى گفته ! چه سود ارشاد بوم يا آشفته ؟ ترسان از آنم كه آن قادر در ازل چه گفته !\r\nالهى ! گر زارم در تو زاريدن خوش است ، ور نازم به تو نازيدن خوش است .\r\nالهى ! شاد بدانم كه بر درگاه تو مىزارم ، بر اميد آنكه روزى در ميدان فضل به تو نازم ، تو من فا پذيرى و من فاتو پردازم ، يك نظر در من نگرى و دو گيتى به آب اندازم .\r\nالهى ! بنده با حكم ازل چون برآيد ؟ و آنچه ندارد چه بايد ؟ جهد بنده چيست ؟ كار خواست تو دارد ، بنده به جهد خويش نجات خويش كى تواند ؟\r\nالهى ! اى سزاى كرم و اى نوازنده عالم ! نه با جز تو شادى است نه با ياد تو غم ، خصمى و شفيعى و گواهى و حكم ، هرگز بينما نفسى با مهر تو بهم ، آزاد شده از بند وجود و عدم ، باز رسته از زحمت لوح و قلم ، در مجلس\r\n\r\n","description":"","footnote":"","page_name":" 32 ","page_number":32},
  {"content":"\r\n\r\nانس قدح شادى بر دست نهاده دمادم ؟\r\n جز عشق تو بر ملك دلم شاه مباد * وز راز من و تو خلق آگاه مباد \r\n كوته نشود عشق توام زين دل ريش * دستم ز سر زلف تو كوتاه مباد \r\nالهى ! نسيمى دميد از باغ دوستى ، دل را فدا كرديم . بويى يافتيم از خزينه دوستى ، به پادشاهى بر سر عالم فدا كرديم . برقى تافت از مشرق حقيقت ، آب و گل كم انگاشتيم و دو گيتى بگذاشتيم . يك نظر كردى ، در آن نظر بسوختيم و بگداختيم . بيفزاى نظرى و اين سوخته را مرهم ساز و غرق شده را درياب كه « مىزده را هم به مىدارو و مرهم بود » .\r\nالهى ! تو دوستان را به خصمان مىنمايى ، درويشان را به غم و اندوهان مىدهى ، بيمار كنى و خود بيمارستان كنى ، درمانده كنى و خود درمان كنى ، از خاك آدم كنى و با وى چندان احسان كنى ، سعادتش بر سر ديوان كنى و به فردوس او را مهمان كنى ، مجلسش روضه رضوان كنى ، ناخوردن گندم با وى پيمان كنى ، و خوردن آن در علم غيب پنهان كنى ، آنگه او را به زندان كنى ، و سالها گريان كنى ، جبّارى تو كار جبّاران كنى ، خداوندى كار خداوندان كنى ، تو عتاب و جنگ همه با دوستان كنى .\r\n گر لابد جان به عشق بايد پرورد * بارى غم عشق چون تويى بايد خورد \r\n\r\n","description":"","footnote":"","page_name":" 33 ","page_number":33},
  {"content":"\r\n\r\n عشقت به در من آمد و در در زد * در باز نكردم آتش اندر در زد \r\nالهى ! كار آن دارد كه با تو كارى دارد ، يار آن دارد كه چون تو يارى دارد ، او كه در دو جهان ترا دارد هرگز كى ترا بگذارد ؟ عجب آن است كه او كه ترا دارد از همه زارتر مىگذارد ، او كه نيافت به سبب نايافت مىزارد ، او كه يافت ، بارى چرا مىگذارد ؟\r\n در بر آن را كه چون تو يارى باشد * گر ناله كند سياه كارى باشد \r\nدر سر گريستنى دارم دراز ، ندانم كه از حسرت گريم يا از ناز ، گريستن از حسرت بهره يتيم و گريستن شمع بهره ناز ، از ناز گريستن چون بود اين قصه‌اى است دراز .\r\nالهى ! يك چندى به ياد تو نازيدم ، آخر خود را رستخيز گزيدم ، چو من كيست كه اين كار را سزيدم ؟\r\nاينم بس كه صحبت تو ارزيدم !\r\nالهى ! نه جز از ياد تو دل است نه جز از يافت تو جان ، پس بىدل و بىجان زندگى چون توان ؟\r\nالهى ! جدا ماندم از جهانيان ، به آن كه چشمم از تو تهى و تو مرا عيان .\r\n خالى نئى از من و نبينم رويت * جانى تو كه با منى و ديدار نئى ! \r\nاى دولت دل و زندگانى جان ، نا دريافته يافته و ناديده عيان ، ياد تو ميان دل و\r\n\r\n","description":"","footnote":"","page_name":" 34 ","page_number":34},
  {"content":"\r\n\r\nزبان است و مهر تو ميان سر و جان ، يافت تو روز است كه خود برآيد ناگاهان ، يابنده تو نه به شادى پرداز و نه به اندهان ، خداوندا ، بسر بر مرا كارى كه از آن عبارت نتوان ، تمام كن بر ما كارى با خود كه از دو گيتى نهان .\r\nمشرب مىشناسم اما فاخوردن نمىيارم ، دل تشنه و در آرزوى قطره‌اى مىزارم ، سقايه مرا سير نكند كه من در طلب دريايم . به هزار چشمه و جوى گذر كردم تا بو كه دريا دريابم . در آتش غريقى ديدى ؟\r\nمن چنانم . در دريا تشنه ديدى ؟ من همانم . راست ، ماننده متحيّرى در بيابانم . همى گويم :\r\n« فرياد رس ، كه از دست بيدلى بفغانم ! »\r\nخداوندا ! هر كه شغل وى تويى شغلش كى بسر شود ؟ هر كه به تو زنده است هرگز كى بميرد ؟ جان در تن گر از تو محروم ماند چون مرده زندانى است ، زنده اوست به حقيقت‌كش با تو زندگانى است .\r\nآفرين خداى بر آن كشتگان باد كه ملك مىگويد : « زندگانند ايشان » .\r\nالهى ! شاد بدانيم كه اول تو بودى و ما نبوديم ، كار تو درگرفتى و ما نگرفتيم ، قيمت خود نهادى و رسول خود فرستادى !\r\nالهى ! هر چه بىطلب به ما دادى به سزاوارى ما تباه مكن ، و هر چه بجاى ما كردى از نيكى ، به عيب\r\n\r\n","description":"","footnote":"","page_name":" 35 ","page_number":35},
  {"content":"\r\n\r\nما بريده مكن ، و هر چه نه به سزاى ما ساختى ، به ناسزايى ما جدا مكن .\r\nالهى ! آنچه ما خود را كشتيم به برمىآر ، و آنچه تو ما را كشتى آفت ما از آن بازدار !\r\nمن چه دانستم كه مزدور اوست كه بهشت باقى او را خط است ؟ و عارف اوست كه در آرزوى يك لحظه است ؟ من چه دانستم كه مزدور در آرزوى حور و قصور است ، و عارف در بحر عيان غرقه نور است ؟\r\nمن چه دانستم كه بر كشته دوستى قصاص است ؟ چون بنگرستم اين معامله ترا با خاص است .\r\nمن چه دانستم كه دوستى قيامت محض است و از كشته دوستى ديت خواستن فرض !\r\nسبحان الله ! اين چه كار است چه كار ؟ قومى را بسوخت ، قومى را بكشت ، نه يك سوخته پشيمان شد و نه يك كشته برگشت !\r\n نور چشمم خاك قدمهاى تو باد ! * آرام دلم زلف به خمهاى تو باد ! \r\n در عشق تو داد من ستمهاى تو باد ! * جانى دارم فداى غمهاى تو باد ! \r\nيكى سوخته و در بيقرارى بمانده ، يكى كشته و در ميدان افراد سر گشته ، يكى در خبر آويخته ، يكى در عيان آميخته . آن تخم كه ريخته ؟ وين شور كه برانگيخته ؟ يكى در غرقاب ، يكى در آرزوى آب ، نه غرقه آب سيراب ، نه تشنه را خواب .\r\n\r\n","description":"","footnote":"","page_name":" 36 ","page_number":36},
  {"content":"\r\n\r\nالهى ! ما را بر اين درگاه همه نياز روزى بود كه قطره‌اى از آن شراب بر دل ما ريزى ، تا كى ما را بر آب و آتش بر هم آميزى ؟ اى بخت ما ! از دوست رستخيزى !\r\n در عشق تو بىسريم سر گشته شده * و ز دست اميد ما سر رشته شده \r\n مانند يكى شمع به هنگام صبوح * بگداخته و سوخته و كشته شده \r\nالهى ! از نزديك نشانت مىدهند و برتر از آنى ، وز دورت مىپندارند و نزديكتر از جانى ، موجود نفسهاى جوانمردانى ، حاضر دلهاى ذاكرانى .\r\nملكا ! تو آنى كه خود گفتى و چنان كه گفتى آنى .\r\nمن چه دانستم كه اين دود آتش داغ است ! من پنداشتم كه هر جا آتشى است چراغ است ! من چه دانستم كه در دوستى كشته را گناهست ! و قاضى خصم را پناهست ! من چه دانستم كه حيرت به وصال تو طريق است ! و ترا او بيش جويد كه در تو غريق است !\r\n عالمى در باديه عشق تو سرگردان شدند * تا كه يابد بر در كعبه‌ى قبولت بر و بار \r\nالهى ! چون از يافت تو سخن گويند از علم خود بگريزم ، بر زهره خود بترسم ، در غفلت آويزم ، همواره از سلطان عيان در پرده غيب مىآويزم ، نه كامم بى ، لكن خويشتن را در غلطى افكنم تا دمى بر زنم .\r\n\r\n","description":"","footnote":"","page_name":" 37 ","page_number":37},
  {"content":"\r\n\r\n لبيك عاشقان به از احرام حاجيان * كانيست سوى كعبه و آنست سوى دوست \r\n كعبه كجا برم چه برم راه باديه ؟ * كعبه‌ست كوى دلبر و قبله‌ست روى دوست \r\nدل رفت و دوست رفت ، ندانم كه از پس دوست روم يا از پس دل ؟\r\n فردا برود هر دو گرامى بدرست * بدرود كرا كنم ندانم ز نخست ؟ \r\nگفتا : به سرم ندا آمد كه از پس دوست شو ، كه عاشق را دل از بهر يافت وصال دوست بايد ، چون دوست نبود دل را چه كند ؟\r\n چون وصال يار نبود گو دل و جانم مباش * چون شه و فرزين نماند خاك بر سر فيل را \r\nالهى ! اى مهربان ، فرياد رس ، عزيز آن كس كش با تو يك نفس ، بادا نفسى كه در و نياميزد كس ، نفسى كه آن را حجاب نايد از پس ، رهى را آن يك نفس در دو جهان بس ، اى پيش از هر روز و جدا از هر كس ، رهى را درين سور هزار مطرب نه بس .\r\nمن چه دانستم كه پاداش بر روى مهرتاش است ، من پنداشتم مهينه خلعت پاداش است ، من چه دانستم كه مزدورست او كه بهشت باقى او را حظ است ، و عارف اوست كه در آرزوى يك لحظ است .\r\n\r\n","description":"","footnote":"","page_name":" 38 ","page_number":38},
  {"content":"\r\n\r\nالهى ! گهى به خود نگرم گويم از من زارتر كيست ؟ گهى به تو نگرم گويم از من بزرگوارتر كيست ؟\r\n گاهى كه به طينت خود افتد نظرم * گويم كه من از هر چه به عالم بترم \r\n چون از صفت خويشتن اندر گذرم * از عرش همى به خويشتن در نگرم \r\nهمه آتشها تن سوزد و آتش دوستى جان ، به آتش جانسوز شكيبايى نتوان .\r\n گر بسوزد گو بسوزد ور نوازد گو نواز * عاشق آن به كو ميان آب و آتش در بود \r\nدر دوستى غيرت از باب است و هر دل در آن دوستى و غيرت نيست خراب است .\r\nاى سزاى كرم و نوازنده عالم ، نه با وصل تواند و هست نه به ياد تو غم ، خصمى و شفيعى و گواهى و حكم ، هرگز بينما نفسى با مهر تو بهم ، آزاد شده زبند وجود و عدم ، در مجلس انس قدح شادى بر دست نهاده دمادم ؟\r\nالهى ! پسنديدگان ترا به تو جستند : بپيوستند ، ناپسنديدگان ترا به خود جستند : بگستند ، نه او كه پيوست به شكر رسيد ، نه او كه گسست به عذر رسيد ! اى برساننده در خود و رساننده به خود برسانم كه كس نرسيد به خود .\r\n اى راه ترا دليل دردى * فردى تو و آشنات فردى \r\nالهى ! اين همه نواخت از تو بهره ماست ، كه در هر نفسى چندين سوز و نور عنايت تو پيداست ، چون تو مولى كراست ؟ و چون تو دوست كجاست ؟ و به آن صفت كه تويى جز اين نه رواست ، اين همه\r\n\r\n","description":"","footnote":"","page_name":" 39 ","page_number":39},
  {"content":"\r\n\r\nنشان است ، آئين فرداست ، اين خود پيغام است و خلعت برجاست . . .\r\n سيّاره عشق را منازل مائيم * ز اشكال جهان نقطه مشكل مائيم \r\n چون قصه عاشقان بيدل خوانند * سر قصه عاشقان بيدل مائيم \r\nاى خداوندى كه رهى را بىرهى با خود بيعت مىكنى ، رهى را بىرهى گواهى به ايمان مىدهى ، رهى را بىرهى بر خود رحمت مىنويسى ، رهى را بىرهى با خود عقد دوستى مىبندى ، سزد بنده مؤمن را كه بنازد اكنون كش عقد دوستى با خود ببست كه مايه گنج دوستى همه نور است ، و بار درخت دوستى همه سرور است ، ميدان دوستى يك دل را فراخ است ، ملك فردوس بر درخت دوستى يك شاخ است .\r\nخداوندا ! نثار دل من اميد ديدار تست ، بهار جان من در مرغزار وصال تست . آن همان آرزوست كه آن مخدره كرد :\r\n رَبِّ ابْنِ لِي عِنْدَكَ بَيْتاً فِي الْجَنَّةِ  من چه دانستم كه مادر شادى رنج است ، و زير يك ناكامى هزار گنج است !\r\nمن چه دانستم كه اين باب چه باب است ، و قصه دوستى را چه جواب است !\r\nمن چه دانستم كه صحبت تو مهينه قيامت است ، و عزّ وصال تو در ذلّ حيرت است !\r\n\r\n","description":"","footnote":"","page_name":" 40 ","page_number":40},
  {"content":"\r\n\r\nخداوندا ! يافته مىجويم ، با ديده‌ور مىگويم ، كه دارم ، چه جويم ؟ كه بينم ، چه گويم ؟ شيفته اين جست و جويم ، گرفتار اين گفتگويم .\r\nخداوندا ! خود كردم و خود خريدم ، آتش بر خود افروزانيدم ! از دوستى آواز دادم ، دل و جان فراناز دادم . مهربانا ! اكنون كه در غرقابم ، دستم گير كه گرم افتادم . . .\r\nپاداش بر روى مهرتاش است ! باز خواستن خود را از دوست ، پرخاش است ! همه يافتها آزادى لاش است !\r\n آزاد شو از هر چه به كون اندر * تا باشى يار غار آن دلبر ! \r\nالهى ! چه ياد كنم كه خود همه يادم ، من خرمن نشان خود فراباد دادم ! ياد كردن كسب است و فراموش نكردن زندگانى ، زندگانى وراء دو گيتى است ، و كسب چنانك دانى .\r\nالهى ! يك چندى به كسب ياد تو ورزيدم ، باز يك چندى به ياد خود ترا نازيدم ، ديده بر تو آمد ، با نظاره پردازيدم ! اكنون كه ياد بشناختم خاموشى گزيدم . چون من كيست كه اين مرتبت را سزيدم ؟\r\nفرياد از ياد به اندازه ، و ديدار به هنگام ، وز آشنائى به نشان ، و دوستى به پيغام .\r\nخداوندا ! به شناخت تو زندگانيم ، به نصرت تو شادانيم ، به كرامت تو نازانيم ، به عز تو عزيزانيم .\r\n\r\n","description":"","footnote":"","page_name":" 41 ","page_number":41},
  {"content":"\r\n\r\nخداوندا ! كه به تو زنده‌ايم ، هرگز كى ميريم ؟ كه شادمانيم ، هرگز كى اندوهگن بئيم ؟ كه به تو نازانيم ، بى تو چون بسر آريم ؟ كه به تو عزيزيم ، هرگز چون ذليل شويم ؟ !\r\nالهى ! چه غم دارد او كه ترا دارد ؟ كرا شايد او كه ترا نشايد ؟ آزاد آن نفس كه به ياد تو يازان ، و آباد آن دل كه به مهر تو نازان ، و شاد آن كس كه با تو در پيمان .\r\n از غير جدا شدن سر ميدانست * كار آن دارد كه با تو در پيمانست \r\nقومى بينم به اين جهان از و مشغول ، قومى به آن جهان از و مشغول ، قومى از هر دو جهان به وى مشغول . گوش فراداشته كه تا نسيم سعادت از جانب قربت كى دمد ؟ و آفتاب وصلت از برج عنايت كى تابد ؟ به زبان بيخودى و به حكم آرزومندى مىزارند و مىگويند : « كريما ! مشتاق تو بىتو زندگانى چون گذارد ؟ آرزومند به تو از دست دوستى تو يك كنار خون دارد ! »\r\n بىتو اى آرام جانم زندگانى چون كنم ؟ * چون نباشى در كنارم ، شادمانى چون كنم ؟ \r\nالحمد للّه كه نمردم تا ترا به كام خويش بديدم ، و بر تو نصرت يافتم ! رحمت خدا بر آن جوانمردان باد كه كمر مجاهدت بر ميان بستند ، و در ميدان عبوديت در صف خدمت بيستادند ، و قدم بر كل مراد خود نهادند . با خلق خدا به صلح و با نفس خود به جنگ .\r\n\r\n","description":"","footnote":"","page_name":" 42 ","page_number":42},
  {"content":"\r\n\r\nالهى ! جان در تن ، گر از تو محروم ماند ، مرده زندانى است ، و او كه در راه تو به اميد وصال تو كشته شود ، زنده جاودانى است !\r\n گفتى مگذر به كوى مادر مخمور * تا كشته نشى ، كه خصم ما هست غيور \r\n گويم سخنى بتا كه باشم معذور * در كوى تو كشته به كه از روى تو دور ! \r\nالهى ! هر كه ترا جويد او را به نقد رستخيزى بايد ، يا به تيغ ناكامى او را خونريزى بايد .\r\nعزيز دو گيتى ! هر كه قصد درگاه تو كند ، روزش چنين است يا بهره اين درويش خود چنين است ؟\r\nالهى ! همگان در فراق مىسوزند و محب در ديدار ! چون دوست ديده ورگشت ، محب را صبر و قرار چه كار ؟\r\nمن چه دانستم كه آرزو بريد وصال است ، و زير ابر جود نوميدى محال است ؟\r\nمن چه دانستم آن مهربان چنان بردبار است كه لطف و مهربانى او گنهكار را بىشمار است ؟\r\nمن چه دانستم كه آن ذو الجلال چنان بنده نواز است ، و دوستان را بر او چندين ناز است ؟\r\nمن چه دانستم آنچه مىجويم ميان روح است ، و عزّ وصال تو مرا فتوح است ؟\r\n\r\n","description":"","footnote":"","page_name":" 43 ","page_number":43},
  {"content":"\r\n\r\n اندر همه عمر من شبى وقت صبوح * آمد بر من خيال آن راحت و روح \r\n پرسيد ز من كه چون شدى اى مجروح ؟ * گفتم كه ز عشق تو همين بود فتوح \r\nخداوندا ! تو ما را جاهل خواندى ، از جاهل جز از جفا چه آيد ؟ تو ما را ضعيف خواندى ، از ضعيف جز از خطا چه آيد ؟\r\nخداوندا ! تومان برگرفتى و كس نگفت كه بردار ، اكنون كه برگرفتى بمگذار ، و در سايه لطف خود مىدار .\r\n گر آب دهى نهال خود كاشته‌اى * ور پست كنى بنا خود افراشته‌اى \r\n من بنده همانم كه تو پنداشته‌اى * از دست ميفكنم چو برداشته‌اى \r\nالهى ! چون يافت تو پيش از طلب و طالب است ، پس رهى از آن در طلب است كه بيقرارى بر او غالب است ، طالب در طلب ، و مطلوب حاصل پيش از طلب ، اينت كارى است بس عجبتر آنست كه يافت نقد شد و طلب برنخاست ، حق ديده ورشد و پرده عزّت به جاست !\r\nالهى ! عارف ترا به نور تو مىداند ، از شعاع وجود عبارت نمىتواند . موحد ترا به نور قرب مىشناسد ، در آتش مهر مىسوزد ، از ناز باز نمىپردازد . خداوندا ! يافت ترا دريافت مىجويد . از غرقى در حيرت ، طلب از يافت باز نمىداند .\r\n\r\n","description":"","footnote":"","page_name":" 44 ","page_number":44},
  {"content":"\r\n\r\n زبان جان گر از ديدارت آيد * زيان جان به جان بايد خريدن \r\nالهى ! نشان اين كار ما را بىجهان كرد ، تا از تن نشان ما را هم نهان كرد . ديده ورى تو رهى را بىجان كرد . مهر تو سود كرد ، و دو گيتى زيان كرد .\r\nالهى ! دانى به چه شادم ؟ به آنكه نه به خويشتن به تو افتادم ، تو خواستى ، نه من خواستم ، دوست بر بالين ديدم چون از خواب برخاستم .\r\nالهى ! بهاء عزّت تو جاى اشارت نگذاشت ، جلال وحدانيت تو راه اضافت برداشت ، تا گم كرد رهى هر چه در دست داشت ، و ناچيز گشت هر چه رهى پنداشت .\r\nالهى ! از آن تو مىفزود ، و از آن رهى مىكاست ، تا آخر همان ماند كه اول بود راست !\r\n محنت همه در نهاد آب و گل ماست * پيش از گل و دل چه بود ؟ آن حاصل ماست \r\nالهى ! فرياد ازين خوارى خود ، كه كس را نديدم به زارى خود ! فرياد ازين سوز كه از فوت تو در جان ما ، در عالم كس نيست كه ببخشايد به روز و زمان ما .\r\nالهى ! از حسرت چندان اشك باريدم ، كه به آب چشم خويش تخم درد بكاريدم . اگر سعادت ازلى دريابم ، اين همه درد پسنديدم ، ور ديده من به يك بار بر تو آيد ، در آن ديده خود را ناديدم .\r\n\r\n","description":"","footnote":"","page_name":" 45 ","page_number":45},
  {"content":"\r\n\r\nعبوديت بيش ازين برنتابد كه بعضى داند و بعضى نه - همه اللّه داند و بس .\r\nالهى ! چون من كيست كه اين كار را سزيدم ؟ اينم بس كه صحبت ترا ارزيدم .\r\n جز خداوند مفرماى كه خوانند مرا * سزد اين نام كسى را كه غلام تو بود \r\nخداوندا ! يك دل پر درد دارم و يك جان پر زجر ، عزيز دو گيتى ! اين بيچاره را چه تدبير ؟\r\nخداوندا ! درماندم نه از تو و لكن درماندم در تو ! اگر هيچ غايب باشم گويى كجايى ؟ و چون با درگاه آييم ، در را بنگشايى !\r\nخداوندا ! چون نوميدى در ظاهر اسلام حرمان است ، و اميد در عين حقيقت بىشك نقصان است ، ميان اين و آن رهى را با تو چه درمان است ؟ چون شكيبايى در شريعت از پسنديدگى نشان است ، و ناشكيبايى در حقيقت عين فرمان است ، ميان اين و آن رهى را با تو چه برهان است ؟\r\nخداوندا ! هر كس را آتش در دل است ، و اين بيچاره را در جان ، از آن است كه هر كس را سر و سامان است ، و اين درويش بىسر و سامان است !\r\nخداوندا ! موجود نفسهاى جوانمردانى ! حاضر دلهاى ذاكرانى ! از نزديك نشانت مىدهند و برتر از آنى ! و از دورت مىپندارند و نزديكتر از جانى !\r\n\r\n","description":"","footnote":"","page_name":" 46 ","page_number":46},
  {"content":"\r\n\r\n گفتم صنما مگر كه جانان منى * اكنون كه همى نگه كنم جان منى \r\nالهى ! جمال من در بندگى است ، يا نه زبان من به ياد تو كيست ؟ دولتم آنست كه مذكور توام ، ور نه در ذكر من مرا قيمت چيست ؟\r\nالهى ! همه از حيرت به فريادند ، و من به حيرت شادم . به يك لبيك در همه ناكامى بر خود بگشادم .\r\nدريغا روزگارى كه نمىدانستم كه لطف ترا در يازم !\r\nالهى ! در آتش حيرتم آويختم چون پروانه در چراغ ، نه جان رنج تپش ديده ، نه دل الم داغ .\r\nالهى ! در سر آب دارم در دل آتش ، در باطن ناز دارم در ظاهر خواهش . در دريايى نشستم كه آن را كرانه نيست ، به جان من دردى است آن را درمان نيست ، ديده من بر چيزى آمد كه وصف آن را زبان نيست .\r\n خصمان گويند كه اين سخن زيبا نيست * خورشيد نه مجرم ار كسى بينا نيست \r\nالهى ! چون از يافت تو سخن گويند از علم خويش بگريزم ، بر زهره خويش بترسم ، در غفلت آويزم ، نه در شك باشم اما خويشتن در غلطى افكنم ، تا دمى برزنم .\r\nالهى ! آن را كه نخواستى چون آيد ؟ و او را كه نخواندى كى آيد ؟ ناخوانده را جواب چيست ؟ و ناكشته را از آب چيست ؟ تلخ را چه سود گرش آب خوش در جوار است ، و خار را چه حاصل از آن كش\r\n\r\n","description":"","footnote":"","page_name":" 47 ","page_number":47},
  {"content":"\r\n\r\nبوى گل در كنار است . آرى نسب نسب تقوى است ، و خويشى خويشى دين .\r\nالهى ! گر كسى ترا به جستن يافت ، من به گريختن يافتم . گر كسى ترا به ذكر كردن يافت ، من ترا به فراموش كردن يافتم . گر كسى ترا به طلب يافت ، من خود طلب از تو يافتم .\r\nالهى ! وسيلت به تو هم تويى ، اول تو بودى و آخر تويى ، همه تويى و بس ، باقى هوس .\r\nالهى ! آن روز كجا بازيابم كه تو مرا بودى و من نبودم ؟ تا باز به آن روز نرسم ميان آتش و دودم .\r\nاگر به دو گيتى آن روز يابم من بر سودم . ور بود تو خود را دريابم ، به نبود تو خود خشنودم .\r\nخدايا ! نه شناخت ترا توان ، نه ثناى ترا زبان ، نه درياى جلال و كبرياى ترا كران ، پس ترا مدح و ثنا چون توان !\r\nاى مهيمن اكرم ! اى مفضل ارحم ! اى محتجب به جلال و متجلى به كرم ! قسام پيش از لوح و قلم ، نماينده سور مدى پس از هزاران ماتم ! بادا كه باز رهم روزى از زحمت حوا و آدم ، آزاد شدم از بند وجود و عدم ، از دل بيرون كنم اين حسرت و ندم ، با دوست برآسايم يك دم ، در مجلس انس قدح شادى بر دست نهاده دمادم .\r\n تا كى سخن اندر صفت و خلقت آدم ؟ * تا كى جدل اندر حدث و قدمت عالم ؟ \r\n\r\n","description":"","footnote":"","page_name":" 48 ","page_number":48},
  {"content":"\r\n\r\n تا كى تو زنى راه برين پرده و تا كى * بيزار نخواهى شدن از عالم و آدم ؟ \r\nاى نزديكتر به ما از ما ! و مهربانتر به ما از ما ! نوازنده ما بىما ، به كرم خويش نه به سزاى ما ! نه كار به ما ، نه بار به طاقت ما ، نه معاملت در خور ما ، نه منت به توان ما ، هر چه كرديم تاوان بر ما ، هر چه تو كردى باقى بر ما ، هر چه كردى بجاى ما به خود كردى نه براى ما .\r\n چندان نازست ز عشق تو در سر من * تا در غلطم كه عاشقى تو بر من \r\n يا خيمه زند وصال تو بر در من * يا در سر كار تو شود اين سر من \r\nالهى ! اگر در كمين سر تو به ما عنايت نيست ، سر انجام قصه ما جز حسرت نيست .\r\nاى حجت را يار ، و انس را يادگار ، خود حاضرى ما را جستن چه به كار ؟\r\nالهى ! هر كس را اميدى و اميد رهى ديدار ، رهى را بىديدار نه به مزد حاجت است نه با بهشت كار .\r\n من پاى برون نهادم اكنون ز ميان * جان داند با تو و تو دانى با جان \r\n در كوى تو گر كشته شوم باكى نيست * كو دامن عشقى كه برو چاكى نيست ؟ \r\n يك عاشق آزاده نبينى به جهان * كز باد بلا بر سر او خاكى نيست \r\nاى مهربان ، فرياد رس ! عزيز آن كس كش با تو يك نفس . اى يافته و يافتنى ! از مريد چه نشان\r\n\r\n","description":"","footnote":"","page_name":" 49 ","page_number":49},
  {"content":"\r\n\r\nدهنده جز بى خويشتنى ؟ همه خلق را محنت از دورى است ، و مريد را از نزديكى ! همه را تشنگى از نايافت آب ، و مريد را از سيرابى !\r\n تا جان دارم غم ترا غمخوارم * بىجان غم عشق تو به كس نسپارم \r\nالهى ! او كه ترا به صنايع شناخت ، بر سبب موقوف است ، و او كه ترا به صفات شناخت ، در خبر محبوس است ، او كه به اشارت شناخت ، صحبت را مطلوب است ، او كه ربوده اوست از خود معصوم است .\r\nالهى ! موجود عارفانى ، آرزوى دل مشتاقانى ، مذكور زبان مداحانى . چونت نخوانم كه نيوشنده آواز داعيانى ! چونت نستايم كه شاد كننده دل بندگانى ! چونت ندانم كه زين جهانى ! چونت دوست ندارم كه عيش جانى !\r\nالهى ! تا رهى را خواندى ، رهى در ميان ملأ تنهاست . تا گفتى كه بيا ، هفت اندام رهى شنواست .\r\nاز آدمى چه آيد ؟ قدر آدمى پيداست ! كيسه تهى و باد پيماست . اين كار پيش از آدم و حواست . و عطا پيش از خوف و رجاست اما آدمى به سبب ديدن مبتلاست . بناز كسى است كه از سبب ديدن رهاست و با خود به جفاست . گر آسياى احوال گردان است ، چه بود ؟ قطب مشيت بجاست :\r\n اى دوست به جملگى ترا گشتم من * حقا كه درين سخن نه رزقست و نه فن \r\n\r\n","description":"","footnote":"","page_name":" 50 ","page_number":50},
  {"content":"\r\n\r\n گر تو ز خودى خود برون جستى پاك * شايد صنما به جاى تو هستم من \r\nالهى ! اگر كسى ترا به طلب يافت ، من خود طلب از تو يافتم . ار كسى ترا به جستن يافت ، من به گريختن يافتم .\r\nالهى ! چون وجود تو پيش از طلب و طالب است ، طالب از آن در طلب است كه بيقرارى بر او غالب است . عجب آن است كه يافت نقد شد و طلب برنخاست . حق ديده‌ور شد ، و پرده عزّت بجاست !\r\n اى جمالى كز وصالت عالمى مهجور و دور * بر ميانشان از غمت جز حيرت و زنار نيست \r\n ديدنيها هست آرى گفتنيها روى نيست * در ميان كام افعى صورت گفتار نيست \r\nاى طالبان ، بشتابيد كه نقد نزديك است . اى شبروان ، مخسبيد كه صبح نزديك است .\r\nاى شتابندگان ، شاد شويد كه منزل نزديك است . اى تشنگان ، صبر كنيد كه چشمه نزديك است .\r\nاى غريبان بنازيد كه ميزبان نزديك است . اى دوست جويان ، خوش باشيد كه اجابت نزديك است . اى دلگشاى رهى ، چه بود كه دلم را بگشايى و از خود مرهمى بر جانم نهى ؟ من سود چون جويم كه دو دستم از مايه تهى ؟ نگر كه به فضل خود افكنى مرا .\r\n\r\n","description":"","footnote":"","page_name":" 51 ","page_number":51},
  {"content":"\r\n\r\nالهى ! نسيمى دميد از باغ دوستى : دل را فدا كرديم ، بويى يافتيم از خزينه دوستى : به پادشاهى بر سر عالم ندا كرديم ، برقى تافت از مشرق حقيقت : آب و گل كم انگاشتيم .\r\nالهى ! هر شادى كه بىتوست اندهان است ، هر منزل كه نه در راه توست زندان است ، هر دل كه نه در طلب توست ويران است ، يك نفس با تو به دو گيتى ارزان است ، يك ديدار از آن تو به از صد هزار جان رايگان است : صد جان نكند آنچه كند بوى وصالت .\r\nالهى ! چه زيباست ايام دوستان تو با تو ! چه نيكوست معاملت ايشان در آرزوى ديدار تو ! چه خوش است گفت و گوى ايشان در راه جست و جوى تو ! چه بزرگوار است روزگار ايشان در سر كار تو !\r\nملكا ! آب عنايت تو به سنگ رسيد : سنگ بار گرفت ، از سنگ ميوه رست ، ميوه طعم و خوار گرفت .\r\nملكا ! ياد تو دل را زنده كرد و تخم مهر افكند ، درخت شادى رويانيد و ميوه آزادى داد . چون زمين نرم باشد و تربت خوش و طينت قابل تخم ، جز شجره طيبه از آن نرويد و جز عبهر عهد بيرون ندهد . . . .\r\nهر كس را اميدى ، و اميد عارف ديدار . عارف را بىديدار نه به مزد حاجت است نه با بهشت كار همگان بر زندگانى عاشقند ، و مرگ بر ايشان دشخوار ، عارف به مرگ محتاج است بر اميد ديدار ، گوش به لذت سماع برخوردار ، لب حق مهر را وام گزار ، ديده آراسته روز ديدار ، جان از شراب\r\n\r\n","description":"","footnote":"","page_name":" 52 ","page_number":52},
  {"content":"\r\n\r\nوجود مستى بىخمار :\r\n دل زان خواهم كه بر تو نگزيند كس * جان زانكه نزد بىغم عشق تو نفس \r\n تن زان كه بجز مهر تواش نيست هوس * چشم از پى آن كه خود ترا بيند و بس \r\nالهى ! بهاء عزّت تو جاى اشارت نگذاشت ، قدم وحدانيت تو راه اضافت برداشت ، تا گم كرد رهى هر چه در دست داشت و ناچيز شد هر چه مىپنداشت .\r\nالهى ! زان تو مىفزود ، و زان رهى مىكاست ، تا آخر همان ماند كه اول بود راست :\r\n گفتى كم و كاست باش خوب آمد و راست * تو هست بسى رهيت شايد كم و كاست \r\nنيازمند را رد نيست ، و در پس ديوار نياز مگر نيست ، و دوست را چون نياز وسيلتى نيست .\r\nالهى ! مشرب مىشناسم اما واخوردن نمىيارم ، دل تشنه و در آرزوى قطره‌اى مىزارم ، سقايه مرا سيرى نكند ، من در طلب درياام ، بر هزار چشمه و جوى گذر كردم تا بو كه دريا دريابم ، در آتش عشق غريقى ديدى ؟ من چنانم ، در دريا تشنه‌اى ديدى ؟ من آنم ، راست به متحيرى مانم كه در بيابانم ، فريادم رس كه از دست بيدلى به فغانم .\r\nالهى ! غريب ترا غربت وطن است ، پس اين كار را كى دامن است ؟ چه سزاى فرج است\r\n\r\n","description":"","footnote":"","page_name":" 53 ","page_number":53},
  {"content":"\r\n\r\nاو كه به تو ممتحن است ؟ هرگز كى واخانه رسد او كه غربت او را وطن است ؟\r\nالهى ! مشتاق كشته دوستى است ، و كشته دوستى را ديدار تو كفن است .\r\nالهى ! چه خوش روزگارى است روزگار دوستان تو با تو ! چه خوش بازارى است بازار عارفان در كار تو ! چه آتشين است نفسهاى ايشان در ياد كرد و يادداشت تو ! چه خوش دردى است درد مشتاقان در سوز شوق و مهر تو ! چه زيباست گفت و گوى ايشان در نام و نشان تو !\r\nاى سزاوار ثناى خويش ! اى شكر كننده عطاى خويش ! اى شيرين نماينده بلاى خويش ! رهى به ذات خود از ثناى تو عاجز ، و به عقل خود از شناخت منت تو عاجز ، و به توان خود از سزاى تو عاجز .\r\nكريما ! گرفتار آن دردم كه تو دواى آنى ، بنده آن ثنايم كه تو سزاى آنى ، من در تو چه دانم ؟\r\nتو دانى ! تو آنى كه خود گفتى ، و چنان كه خود گفتى آنى .\r\nمن چه دانستم كه زندگى در مردگى است و مراد همه در بىمرادى است ؟ زندگى زندگى دل است و مردگى مردگى نفس ، تا در خود بنميرى به حق زنده نگردى . بمير ، اى دوست اگر مى زندگى خواهى . نيكو گفت آن جوانمرد كه :\r\n نكند عشق نفس زنده قبول * نكند باز موش مرده شكار \r\n\r\n","description":"","footnote":"","page_name":" 54 ","page_number":54},
  {"content":"\r\n\r\nالهى ! آن كس كه زندگانى وى تويى ، او كى بميرد ؟ و آن كس كه شغل وى تويى ، شغل بسر كى برد ؟\r\nاى يافته و يافتنى ، نه جز از شناخت تو شادى ، نه جز از يافت تو زندگانى ، زنده بىتو چون مرده زندانى ، و صحبت يافته با تو نه اين جهان نه آن جهانى .\r\nالهى ! نه جز از شناخت تو شادى است نه جز از يافت تو زندگانى ، زنده بىتو چون مرده زندانى است ، زندگانى بىتو مرگى است و زنده به تو زنده جاودانى است .\r\n بىجان گردم كه تو ز من پر گردى * اى جان جهان تو كفر و ايمان منى \r\nاين كار را مردى ببايد با دلى پر درد ، اى دريغا كه نه در جهان مرد ماند و نه در دلها درد !\r\nالهى ! از بيم تواند بود ، به جان رسيدم ، هيچ ندانم كه با چنين نفس با چنين كار چون افتادم ، هيچ عبرت نگرفتم و خلقى به عبرت خويش نديدم ، هر چند كوشيدم كه يك نفس از آن خود شايسته تو بينم نديدم .\r\nملكا ! دانى كه نه بىتو خود را اين روز گزيدم !\r\nالهى ! راز كسى را كه خود خواندى ظاهر مكن و جرمى كه خود پوشيدى !\r\nكريما ! ميان ما با تو داور تويى ، آن كن كه سزاى آنى !\r\nبنده را وقتى ببايد كه از تن زبان ماند و بس ، و از دل نشان ماند و بس ، و از جان عيان ماند\r\n\r\n","description":"","footnote":"","page_name":" 55 ","page_number":55},
  {"content":"\r\n\r\nو بس ، دل برود نمونه ماند و بس ، جان برود بوده ماند و بس .\r\nالهى ! اگر اين آه از ما دعوى است سزاى آنى ، ور لاف است بجاى آنى ، ور صدق است وفاى آنى .\r\nالهى ! اگر دعوى است سخن راست است ، ور لاف است ناز راست است ، ور صدق است كار راست است ، ار دعوى است نه بيداد است ، ور لاف است از آن است كه دل شاد است ، ور صدق است از تاوان آزاد است .\r\nالهى ! تو دانى كه كدام است ، اگر دعوى بر كرم عرض كنى ناز مرا ضرورت است .\r\nالهى ! از سه چيز كه دارم در يكى نگاه كن : اول سجودى كه جز ترا از دل نخاست ، ديگر تصديقى كه هر چه گفتى گفتم كه راست ، سه ديگر چون باد كرم خاست دل و جان جز ترا نخواست .\r\nگويى دست علاقت از دامن حقيقت كى رهان شود ؟ تا خورشيد وصال از مشرق يافت تابان شود و زيارت بيكران شود و دل و جان هر سه به دوست نگران شود .\r\nالهى ! از دو دعوى بزينهارم ، وز هر دو به فضل تو فرياد خواهم : از آنكه پندارم كه به خود چيزى دارم ، يا پندارم كه بر تو حقى دارم .\r\n\r\n","description":"","footnote":"","page_name":" 56 ","page_number":56},
  {"content":"\r\n\r\nالهى ! از آنجا كه بوديم برخاستيم ، لكن به آنجا نرسيديم كه مىخواستيم .\r\nالهى ! هر كه نه كشته خودى است ، مردارست ، مغبون اوست كه نصيب او از دوستى گفتارست ، او را كه اين راه جان و دل بكارست ، او را با دوست چه كارست ؟\r\nالهى ! نزديك نفسهاى دوستانى ، حاضر دل ذاكرانى ، از نزديك نشانت مىدهند و برتر از آنى ، و از دورت مىجويند و نزديكتر از جانى ، ندانم كه در جانى يا جان را جانى ، نه اينى و نه آنى ، جان را زندگى مىبايد ، تو آنى . . .\r\n تا با تو تويى ترا به حق ره ندهند * چون بىتو شدى ز ديده بيرون ننهند \r\nكريما ! اين سوز ما امروز دردآميز است ، نه طاقت بسر بردن و نه جاى گريز است . سر وقت عارف تيغى تيز است ، نه جاى آرام و نه روى پرهيز است .\r\nلطيفا ! اين منزل ما چرا چنين دور است ؟ همراهان برگشتند كه اين كار غرور است گر منزل ما سرور است اين انتظار سور است و گر جز منتظر مصيبت زده‌اى است نامعذور است .\r\nالهى ! اى دهنده عطا و پوشنده جفا ، نه پيدا كه پسند كه را و پسنديده چرا ، بنده بتاوى به قضا پس گويى كه چرا .\r\nالهى ! كار پيش از آدم و حواست و عطا بيش از خوف و رجاست ، اما آدمى به سبب ديدن مبتلاست ،\r\n\r\n","description":"","footnote":"","page_name":" 57 ","page_number":57},
  {"content":"\r\n\r\nخاصه او آن كس است كه از سبب ديدن رهاست ، اگر آسياى احوال گردان است قطب مشيت بجاست .\r\nالهى ! آتش يافت با نور شناخت آميختى ، و از باغ وصال نسيم قرب انگيختى ، باران فردا نيت برگرد بشريت ريختى ، به آتش دوستى آب و گل سوختى ، تا ديده عارف را ديدار خود آموختى .\r\nالهى ! عنايت تو كوه است و فضل تو درياست . كوه كى فرسود و دريا كى كاست ؟ عنايت تو كه جست و فضل تو كه واخواست ؟ پس شادى يكى است كه دوست يكتاست .\r\nالهى ! نه ديدار ترا بهاست ، و نه راهى را صحبت سزاست ، و نه از مقصود ذرّه‌اى در جان پيداست ، پس اين درد و سوز در جهان چراست ؟ پيداست كه بلا را در جهان چند جاست ، اين همه سهل است اگر روزى به اين خار خرماست .\r\nآه از روز بترى ، فرياد از درد واماندگى !\r\nالهى ! چه سوز است اين كه از بيم فوت تو در جان ما ؟ در عالم كس نيست كه ببخشايد به روز زمان ما .\r\nالهى ! دلى دارم پر درد و جانى پر زحير ، عزيز دو گيتى ! اين بيچاره را چه تدبير ؟\r\nالهى ! اين همه شادى از تو بهره ماست . چون تو مولى كراست ؟ و چون تو دوست كجاست ؟ و به آن صفت كه تويى از تو خود جز اين نه رواست ، و تا مىگويى كه اين خود نشان است و آيين فرداست ،\r\n\r\n","description":"","footnote":"","page_name":" 58 ","page_number":58},
  {"content":"\r\n\r\nاين پيغام است و خلعت برجاست ، صبر را چه روى و آرام را چه جاست .\r\n روزى كه سر از پرده برون خواهى كرد * دانم كه زمانه را زبون خواهى كرد \r\n گر زيب و جمال ازين فزون خواهى كرد * يا رب چه جگرهاست كه خون خواهى كرد \r\nالهى ! ياد تو ميان دل و زبان است ، و مهر تو در ميان سر و جان ، يافت تو زندگانى جان است و رستخيز نهان . اى ناجسته يافته و دريافته نادريافته ، يافت تو روز است كه خود برآيد ناگاهان ، او كه ترا يافت نه به شادى پرداز نه به اندهان .\r\nالهى ! عارف ترا به نور تو مىداند ، از شعاع نور عبارت نمىتواند ، در آتش مهر مىسوزد و از ناز باز نمىپردازد .\r\n جوينده تو هم چو تو فردى بايد * آزاد ز هر علّت و دردى بايد \r\nديدار دوست بهره مشتاقان است ، روشنايى ديده و دولت جان و آيين جان است ، راحت جان و عيش جان و درد جان است . هم درد دل منى و هم راحت جان\r\nاى رستاخيز شواهد و استهلاك رسوم ، عارف به نيستى خود زنده است اى ماجد قيّوم ، همه در آرزوى ديدارند و من در ديدار گم ، سيل كه به دريا رسيد از آن سيل چه معلوم ؟ جهان از روز پر است\r\n\r\n","description":"","footnote":"","page_name":" 59 ","page_number":59},
  {"content":"\r\n\r\nو نابيناى مسكين محروم .\r\nالهى ! تا آموختنى را آموختم ، و آموخته را جمله بسوختم ، اندوخته را برانداختم ، و اندوخته را بيندوختم ، نيست را بفروختم تا هست را بيفروختم .\r\nالهى ! تا يگانگى بشناختم ، در آرزوى شادى بگداختم ، كى باشد كه گويم پيمانه بينداختم و از علائق واپرداختم و بود خويش جمله درباختم ؟\r\n كى باشد كاين قفس بپردازم * در باغ الهى آشيان سازم ؟ \r\nالهى ! گاه مىگويى كه فرود آى و گاه مىگويى كه گريز ، گاه مىفرمايى كه بيا و گاه گويى كه پرهيز .\r\nخدايا ! نشان قربت است اين يا محض رستاخيز ؟ هرگز بشارت نديدم تهديدآميز .\r\nاى مهربان بردبار ، اى لطيف و نيك يار ، آمدم وادرگاه : خواهى به ناز دار و خواهى خوار .\r\nالهى ! كان حسرت است اين دل من ، مايه درد و غم است اين تن من .\r\nالهى ! نيارم گفت كه اين همه چرا بهره من ، نه دست رسد مرا به معدن چاره من .\r\nالهى ! تا مهر تو پيدا گشت همه مهرها جفا گشت ، و تا بر تو پيدا گشت همه جفاها وفا گشت .\r\nالهى ! ما نه ارزانى بوديم تا ما را برگزيدى ، و نه ناارزانى بوديم كه به غلط گزيدى ، بلكه به خود ارزانى كردى\r\n\r\n","description":"","footnote":"","page_name":" 60 ","page_number":60},
  {"content":"\r\n\r\nتا برگزيدى و بپوشيدى عيب كه مىديدى .\r\nحبّذا روزى كه خورشيد جلال تو به ما نظرى كند ! حبّذا وقتى كه مشتاقى از مشاهده جمال تو ما را خبرى دهد ! جان خود طعمه سازيم بازى را كه در فضاى طلب تو پروازى كند ، دل خود نثار كنيم محبى را كه بر سر كوى تو آوازى دهد .\r\nالهى ! نصيب اين بيچاره ازين كار همه درد است ، مبارك باد كه مرا اين درد سخت در خورده است ، بيچاره آن كس كه ازين درد فرداست ، حقا كه هر كه بدين درد ننازد ناجوانمرد است .\r\n هر درد كه زين دلم قدم برگيرد * دردى دگرش بجاى در برگيرد \r\n زان با هر درد صحبت از سر گيرد * كاتش چو به سوخته رسد در گيرد \r\nالهى ! عزت ترا گردن نهاديم و حكم ترا جان فدا كرديم ، ما را مىگويى كه مكن و در مىافكنى و مىگويى كه كن وفا نمىگذارى ما را جاى خصومت و ترا جاى عزّت ، پس ما را چه ماند مگر گردن نهادن به طاعت ! !\r\nنفس بدبخت دود چراغى است كشته در خانه‌اى تنگ بىدر ، و نفس نيكبخت چشمه‌اى است روشن و روان در بوستانى آراسته بابر .\r\n\r\n","description":"","footnote":"","page_name":" 61 ","page_number":61},
  {"content":"\r\n\r\nالهى ! نور ديده آشنايانى ، روز دولت عارفانى . لطيفا ! چراغ دل مريدانى و انس جان غريبانى .\r\nكريما ! آسايش سينه محبّانى و نهايت همّت قاصدانى . مهربانا ! حاضر نفس واجدانى و سبب دشت والهانى نه به چيزى مانى تا گويم كه چنانى ، آنى كه خود گفتى و چنان كه گفتى آنى ، جانهاى جوانمردان را عيانى و از ديده‌ها امروز نهانى .\r\n اندر دل من بدين عيانى كه تويى * و ز ديده من بدين نهانى كه تويى \r\n وصّاف ترا وصف نداند كردن * تو خود به صفات خود چنانى كه تويى \r\nار نشان آشنايى راست است هر چه از دوست رسد احسان است ، ور بر دوست در قسمت تهمت نيست گله تاوان است ، ور اين دعوى را معنى است شادى و غم در آن يكسان است .\r\n جانى دارم به عشق تو كرده رقم * خواهيش به شادى كش خواهيش به غم \r\nالهى ! گاهى به خود مىنگرم گويم از من زارتر كيست ؟ گاهى به تو نگرم گويم از من بزرگوارتر كيست ؟\r\n گاهى كه به طينت خود افتد نظرم * گويم كه من از هر چه به عالم بترم \r\n چون از صفت خويشتن اندر گذرم * از عرش همى به خويشتن در نگرم \r\nالهى ! شاد بدانم كه اول من نبودم تو بودى ، آتش يافت با نور شناخت تو آميختى ، از باغ\r\n\r\n","description":"","footnote":"","page_name":" 62 ","page_number":62},
  {"content":"\r\n\r\nوصل نسيم قرب تو انگيختى ، باران فردا نيت برگرد بشريت ريختى ، به آتش دوستى آب و گل بسوختى تا ديده عارف به ديدار خود آموختى .\r\nياد يعقوب ، يوسف را تخم غمان است ، ياد يوسف يعقوب را تخم ريحان است ، چون يعقوب را به ياد يوسف چندان عتاب است پس هر چه جز ياد الله همه تاوان است ، مىگويند ياد دوست چون جان است ، بهتر بنگر كه ياد دوست خود جان است .\r\nالهى ! در سر گرستنى دارم دراز ، ندانم كه از حسرت گريم يا از ناز ، گريستن از حسرت نصيب يتيم است و گريستن شمع بهره ناز ، از ناز گريستن چون بود ؟ اين قصه‌اى است دراز .\r\nالهى ! جوى تو روان و مرا تشنگى تا كى ؟ اين تشنگى است و قدحها مىبينم پياپى !\r\nتوحيد در دلهاى مؤمنان بر قدر درد دلها بود ، هر آن دلى كه سوخته‌تر و درد وى تمامتر با توحيد آشناتر و به حق نزديكتر .\r\n بىكمال سوز دردى نام دين هرگز * مبر بىجمال شوق و صلى تكيه بر ايمان مكن . \r\nالهى ! جلال عزّت تو جاى اشارت نگذاشت ، محو و اثبات تو راه اضافت برداشت ، تا كم گشت هر چه رهى در دست داشت .\r\n\r\n","description":"","footnote":"","page_name":" 63 ","page_number":63},
  {"content":"\r\n\r\nالهى ! زان تو مىفزود و زان رهى مىكاست تا آخر همان ماند كه اوّل بود راست .\r\nمحنت همه در نهاد آب و گل ماست پيش از دل و گل چه بود آن حاصل ماست\r\nالهى ! آن روز كجا بازيابم كه تو مرا بودى و من نبودم تا با آن روز نرسم ميان آتش و دودم ، و اگر به دو گيتى آن روز را بازيابم بر سودم ، ور بود تو خود را دريابم به نبود خود خشنودم .\r\nالهى ! من كجا بودم كه تو مرا خواندى ، من نه منم كه تو مرا ماندى ، الهى ! مران كسى را كه خود خواندى ، ظاهر مكن جرمى كه خود پوشيدى .\r\nالهى ! خود برگرفتى و كس نگفت كه بردار ، اكنون كه برگرفتى بمگذار و در سايه لطف خود مىدار ، و جز به فضل و رحمت خود مسپار .\r\nالهى ! آب عنايت تو به سنگ رسيد ، سنگ بار گرفت ، سنگ درخت رويانيد ، درخت ميوه و بار گرفت ، درختى كه بارش همه شادى ، طعمش همه انس ، بويش همه آزادى ، درختى كه بيخ آن در زمين وفا ، شاخ آن بر هواى رضا ، ميوه آن معرفت و صفا ، حاصل آن ديدار و لقا .\r\nالهى ! از جود تو هر مفلسى را نصيبى است ، از كرم تو هر دردمندى را طبيبى است ، از سعت رحمت تو هر كسى را بهره‌اى است ، از بسيارى صوب بر تو هر نيازمندى را قطره‌اى است ، بر سر هر مؤمن\r\n\r\n","description":"","footnote":"","page_name":" 64 ","page_number":64},
  {"content":"\r\n\r\nاز تو تاجى است ، در دل هر محب از تو سراجى است ، هر شيفته‌اى را با تو سر و كارى است ، هر منتظرى را آخر روزى شرابى و ديدارى است .\r\nالهى ! دانى به چه شادم ؟ به آنكه نه به خويشتن به تو افتادم .\r\nالهى ! تو خاستى نه من خواستم ، دوست بر بالين ديدم چو از خواب برخاستم .\r\nالهى ! اين چه بتر روزى است ؟ ترسم كه مرا از تو جز از حسرت نه روزى است .\r\nالهى ! مىلرزم از آنكه نه ارزم ور زانكه نه ارزم چه سازم ، جز از آنكه مىسوزم تا از اين افتادگى برخيزم .\r\nالهى ! از بخت خود چون پرهيزم ، و از بودنى كجا گريزم ، و ناچاره را چه آميزم ، و در هامون كجا گريزم ؟\r\nالهى ! كان حسرت است اين دل من ، مايه درد و غم است اين تن من ، نيارم گفت كه اين همه چرا بهره من ، نه دست رسد مرا به معدن چاره من .\r\n مرا تا باشد اين درد نهانى * ترا جويم كه درمانم تو دانى \r\nاى بوده و هست و بودنى ، گفتت شنيدنى ، مهرت پيوستنى و خود ديدنى ، اى نور ديده و ولايت دل و نعمت جان ! عظيم شأنى و هميشه مهربان ، نه ثناى ترا زبان ، نه دريافت ترا درمان ، اى هم شغل دل و هم غارت جان ، برآر خورشيد شهود يك بار از افق عيان ، و از ابر جود قطره‌اى چند بر ما باران .\r\n\r\n","description":"","footnote":"","page_name":" 65 ","page_number":65},
  {"content":"\r\n\r\nاى گشاينده زبانهاى مناجات‌گويان و انس افزاى خلوتهاى ذاكران و حاضر نفسهاى رازداران ! جز از ياد كرد تو ما را همراه نيست و جز از يادداشت تو ما را زاد نيست و جز از تو به تو دليل و رهنماى نيست ، خدايا ! نظر كن در حاجت كسى كش جز از يك حاجت نيست .\r\nالهى ! معنى دعوى صادقانى ، فروزنده نفسهاى دوستانى ، آرام دل غريبانى ، چون در ميان جان حاضرى از بيدلى مىگويم كه كجايى ، زندگانى جانى و آيين زبانى ، به خود از خود تو كه ما را در سايه غرور ننشانى و به وصال خود رسانى .\r\nالهى ! به هر صفت كه هستم برخواست تو موقوفم ، به هر نام كه مرا خوانند به بندگى تو معروفم ، تا جان دارم رخت از اين كوى برندارم ، او كه تو آن اويى بهشت او را بنده است ، او كه تو در زندگانى اويى جاويد زنده است .\r\nالهى ! گفت تو راحت دل است و ديدار تو زندگانى جان ، زبان به ياد تو نازد و دل به مهر و جان به عيان .\r\nالهى ! ار تو فضل كنى ، از ديگران چه داد و چه بيداد ؟ ور تو عدل كنى ، پس فضل ديگران چون باد .\r\nالهى ! آنچه من از تو ديدم دو گيتى بيارايد ، عجب اين است كه جان من از بيم داد تو مىنياسايد .\r\n\r\n","description":"","footnote":"","page_name":" 66 ","page_number":66},
  {"content":"\r\n\r\nالهى ! چند نهان باشى و چند پيدا ؟ كه دلم حيران گشت و جان شيدا ، تا كى از استتار و تجلى ؟\r\nكى بود آن تجلى جاودانى ؟\r\nالهى ! چند خوانى و رانى ؟ بگداختم در آرزوى روزى كه در آن روز تو مانى . تا كى افكنى و برگيرى ؟\r\nاين چه وعد است بدين درازى و بدين ديرى ؟ سبحان الله ! ما را بر اين درگاه همه نياز ، روزى چه بود كه قطره‌اى از شادى بر دل ما ريزى ؟ تا كى ما را مىآب و آتش بر هم آميزى ؟\r\nاى بخت ما ، از دوست رستخيزى .\r\nروزگارى او را مىجستم خود را مىيافتم ، اكنون خود را مىجويم او را مىيابم ، اى حجت را ياد و انس را يادگار ، چون حاضرى اين جستن به چه كار ؟ الهى ! يافته مىجويم ، با ديده ور مىگويم ، كه دارم چه جويم ، كه مىبينم چه گويم ، شيفته اين جست و جويم ، گرفتار اين گفت و گويم ، اى پيش از هر روز و جدا از هر كس ، مرا در اين سور هزار مطرب نه بس .\r\nالهى ! به عنايت ازلى تخم هدايت كاشتى ، به رسالت انبيا آب دادى ، به معونت و توفيق پروردى ، به نظر خود به برآوردى . خداوندا ! سزد كه اكنون سموم قهر از آن باز دارى ، و كشته عنايت ازلى را به رعايت ابدى مدد كنى .\r\n\r\n","description":"","footnote":"","page_name":" 67 ","page_number":67},
  {"content":"\r\n\r\nالهى ! گاه گويم كه در قبضه ديوم ، از بس پوشش كه بينم باز ناگاه نورى تابد كه جمله بشريت در جنب آن ناپديد بود .\r\nالهى ! چون عين هنوز منتظر عيان است ، اين بلاى دل چيست ؟ چون اين طريق همه بلاست چندين لذّت چيست ؟\r\nالهى ! گاه از تو مىگفتم و گاه مىنيوشيدم ، ميان جرم خود لطف تو مىانديشيدم ، كشيدم آنچه كشيدم ، همه نوش گشت چون آواى قبول شنيدم .\r\nالهى ! آنچه ناخواسته يافتنى است ، خواهنده بدان كيست ؟ و آنچه از پاداش برتر است سؤال در جنب آن چيست ؟ پس هرچه از باران منّت است بهار آن دمى است ، و هر چه از تعرض و سؤال است از رهى مستمدى است . الهى ! دانش و كوشش محنت آدمى است ، و بهره هر يكى از تو به سزا كرد ازلى است .\r\nالهى ! دردى است مرا كه بهى مباد ! اين درد مرا صواب است ، با دردمندى به درد خرسند كسى را چه حساب است ؟\r\nالهى ! قصّه اين است كه برداشتم اين بيچاره درد زده را چه جواب است ؟\r\n\r\n","description":"","footnote":"","page_name":" 68 ","page_number":68},
  {"content":"\r\n\r\nالهى ! گاهى به خود نگرم ، گويم : « از من زارتر كيست » گاهى به تو نگرم ، گويم : « از من بزرگوارتر كيست ؟ » بنده چون به فعل خود نگرد به زبان تحقير از كوفتگى و شكستگى گويد :\r\n پر آب دو ديده و پر آتش جگرم * پر باد دو دستم و پر از خاك سرم \r\nچون به لطف الهى و فضل ربّانى نگرد ، به زبان شادى و نعمت آزادى گويد :\r\n چه كند عرش كه او غاشيه من نكشد ؟ * چون به دل غاشيه حكم و قضاى تو كشم \r\n بوى جان آيدم از لب چو حديث تو كنم * شاخ عز رويدم از دل چو بلاى تو كشم \r\nوقتى خواهد آمد كه زبان در دل برسد و دل در جان برسد و جان در سر برسد و سر در حق برسد ، دل با زبان گويد خاموش ، سر با جان گويد خاموش ، نور با سر گويد خاموش .\r\nمن چه دانستم كه بر كشته دوستى قصاص است ؟ چون بنگريستم اين معاملت ترا با خاص است .\r\nالهى ! در سر گريستنى دارم دراز ، ندانم كه از حسرت گريم يا از ناز ، گريستن يتيم از حسرت است و گريستن شمع بهره ناز ، از ناز گريستن چون بود ؟ اين قصه‌اى است دراز .\r\nالهى ! آمدم با دو دست تهى ، بسوختم بر اميد روزبهى ، چه بود اگر از فضل خود بر اين خسته دلم مرهم نهى ؟\r\nاى كارنده غم پشيمانى در دلهاى آشنايان ، اى افكننده سوز در دلهاى تايبان ، اى پذيرنده\r\n\r\n","description":"","footnote":"","page_name":" 69 ","page_number":69},
  {"content":"\r\n\r\nگناهكاران و معترفان ، كس باز نيامد تا باز نياوردى ، و كس راه نيافت تا دست نگرفتى ، دست گير كه جز از تو دستگير نيست ، درياب كه جز از تو پناه نيست و سوال ما را جز از تو جواب نيست و درد ما را جز از تو دارو نيست و از اين غم ما را جز از تو راحت نيست .\r\nالهى ! تو دوستان خود را به لطف پيدا گشتى ، تا قومى را به شراب انس مستان كردى ، قومى را به درياى دهشت غرق كردى ، ندا از نزديك شنوانيدى و نشان از دور دادى ، رهى را باز خواندى و آنگه خود نهان گشتى ، از وراى پرده خود را عرضه كردى و به نشان عظمت خود را جلوه كردى ، تا آن جوانمردان را در وادى دهشت گم كردى ، و ايشان را در بىطاقتى سر گردان كردى . اين چيست كه با آن بيچارگان كردى ؟ داور آن نفير خواهان تويى ، و داده ده آن فرياد جويان تويى ، و ديت آن كشتگان تويى ، و دستگير آن غرق شدگان تويى ، و دليل آن گم شدگان تويى ، تا آن گم شده كجا با راه آيد ، و آن غرق شده كجا باكران افتد ، و آن جانهاى خسته كى بياسايد ، و آن قصه نهانى را كى جواب آيد ، و آن شب انتظار ايشان را كى بامداد آيد ؟\r\nالهى ! تو آنى كه نور تجلى بر دلهاى دوستان تابان كردى ، چشمه‌هاى مهر در سرهاى ايشان روان كردى ، و آن دلها را آينه خود و محل صفا كردى ، تو در آن پيدا و به پيدايى خود در آن دو گيتى ناپيدا كردى .\r\n\r\n","description":"","footnote":"","page_name":" 70 ","page_number":70},
  {"content":"\r\n\r\nاى نور ديده آشنايان ، و سور دل دوستان ، و سرور جان نزديكان ! همه تو بودى و تويى ، نه دورى تا جويند ، نه غايبى تا پرسند ، نه ترا جز به تو ياوند ، و الله لو لا الله ما اهتدينا . آبى و خاكى را چه زهره آن بود كه حديث قدم كند كه اگر نه عنايت و ارادت قديم بود ، اگر نه او به كرم و فضل خود اين مشتى خاك را به درگاه قدم خود دعوت كردى و بساط انبساط در سراى هدايت بسط كردى ؟ و الا اين سيه گليم وجود را و اين ذره خاك ناپاك را كى زهره آن بودى كه قدم بر حاشيه بساط ملوك نهادى ؟ سزاى خاك آن است كه پيوسته منشور عجز خود مىخواند و پرده بىنوايى خود مىزند كه :\r\n ما خود ز وجود خويش تنگ آمده‌ايم * و ز روى قضا بر سر سنگ آمده‌ايم . . . \r\nالهى ! هر چه مىنشان شمردم پرده بود ، و هر چه مىمايه دانستم بيهده بود .\r\nالهى ! يك بار اين پرده من از من بردار و عيب هستى من از من وادار ! و مرا در دست كوشش بمگذار !\r\nالهى ! كرد ما گرد ما در ميار ، و زيان ما از ما وادار ! اى كردگار نيكوكار آنچه بىما ساختى بىما راست دار ! و آنچه تو بر تاوى به ما مسپار !\r\nالهى ! را هم نماى به خود ، و باز رهان مرا از بند خود . اى رساننده ! به خود برسانم كه كس نرسيده به خود .\r\nالهى ! ياد تو عيش است و مهر تو سور است ، شناخت تو ملك است و يافت تو سرور ، صحبت تو روح\r\n\r\n","description":"","footnote":"","page_name":" 71 ","page_number":71},
  {"content":"\r\n\r\nروح است و قرب تو نور ، جوينده تو كشته با جان است و يافت تو رستخيز بىصور .\r\nاى يافته و يافتنى ! از مست چه نشان دهند جز بىخويشتنى ، همه خلق را محنت از دورى است و اين بيچاره را از نزديكى ، همه را تشنگى از نايافت آب است و ما را از سيرابى .\r\nالهى ! همه دوستى ميان دو تن باشد سديگر در نگنجد ، در اين دوستى همه تويى من در نگنجم . گر اين كار سر از من است مرا بدين كار نه كار ، ور سر از توست همه تويى من فضولى را به دعوى چه كار .\r\nالهى ! از كجا بازيابم من آن روز كه تو مرا بودى و من نبودم ، تا باز بدان روز نرسم ميان آتش و دودم ، اگر به دو گيتى آن روز من يابم پرسودم ، ور بود خود را دريابم به نبود خود خشنودم .\r\nالهى ! اى داننده هر چيز و سازنده هر كار و دارنده هر كس ! نه كس را با تو انبازى و نه كس را از تو بىنيازى ، كار به حكمت مىاندازى و به لطف مىسازى ، نه بيداد است و نه بازى .\r\nالهى ! نه به چرايى كار تو بنده را علم ، و نه بر تو كس را حكم ، سزاها تو ساختى ، و نواها تو خواستى ، نه از كس به تو ، نه از تو به كس ، همه از تو به تو ، همه تويى بس .\r\nالهى ! ترا آنكس بيند كه ترا در ازل ديد و وى ترا ديد كه دو گيتى او را ناپديد ، و ترا او ديد كه ناديده پسنديد .\r\nآه از قسمتى پيش از من رفته ، فغان از گفتارى كه خود رايى گفته ، چه سود اگر شادزيم يا آشفته ؟\r\n\r\n","description":"","footnote":"","page_name":" 72 ","page_number":72},
  {"content":"\r\n\r\nترسان از آنم كه آن قادر در ازل چه گفته .\r\nالهى ! بر هزاران عقبه بگذرانيدى و يكى ماند ، دل من خجل ماند از بس كه ترا خواند .\r\nالهى ! به هزاران آب بنشستى تا آشنا كردى با دوستى و يك شستنى ماند : آنكه مرا از من بشويى تا از پس خود برخيزم و تو مانى .\r\nالهى ! هرگز بينما روزى - بىمحنت خويش - تا چشم باز كنم و خود را نبينم در پيش ؟\r\nآتشى كه در دل زنند بىدود باشد ، نه زندگانى اين جوانمرد را آخر است و نه آتش وى را دود ، زندگانى به ميخ بقا دوخته و جان به وايست دوست مأخوذ .\r\nالهى ! تو آنى كه از احاطت اوهام بيرون ، و از ادراك عقول مصونى ، نه محاط ظنونى نه مدرك عيونى ، كار ساز هر مفتون و فرح رسان هر محزونى ، در حكم بىچرا و در ذات بىچند و در صفات بىچونى .\r\nالهى ! نصيب اين بيچاره از اين كار همه درد است ، مبارك باد كه مرا اين درد سخت در خورد است ، بيچاره آن كس كه ازين درد فرد است ، حقا كه هر كه بدين درد ننازد ناجوانمرد است .\r\nاى خداوندى كه در دل دوستانت نور عنايت پيداست ، جانها در آرزوى وصالت حيران و شيداست ، چون تو مولى كراست ؟ چون تو دوست كجاست ؟ هر چه دارى نشان است و آيين\r\n\r\n","description":"","footnote":"","page_name":" 73 ","page_number":73},
  {"content":"\r\n\r\nفرداست ، آنچه يافتيم پيغام است و خلعت برجاست .\r\nالهى ! نشانت بيقرارى دل و غارت جان است ، خلعت وصال در مشاهده جلال چه گويم كه چون است ؟\r\n روزى كه سر از پرده برون خواهى كرد * دانم كه زمانه را زبون خواهى كرد \r\n گر زيب و جمال ازين فزون خواهى كرد * يا رب چه جگرهاست كه خون خواهى كرد \r\nالهى ! ناليدن من در درد از بيم زوال درد است ، او كه از زخم دوست بنالد در مهر دوست نامرد است .\r\nاى يادگار جانها و ياد داشته دلها و ياد كرده زبانها ! به فضل خود ما را ياد كن و به ياد لطفى ما را شاد كن .\r\nاى قائم به ياد خويش ، و ز هر ياد كننده به ياد خود پيش ! ياد توست كه ترا به سزا رسد ، ور نه از رهى چه آيد كه ترا سزد ؟\r\nالهى ! تو به ياد خودى و من به ياد تو ، تو بر خواست خودى و من بر نهاد تو .\r\nالهى ! به قدر تو نادانم ، و سزاى ترا ناتوانم ، در بيچارگى خود سرگردانم و روز بروز بر زيانم ، چون منى چون بود ؟ چنانم ، و از نگرستن در تاريكى بفغانم ، چشم به روزى دارم كه تومانى و من نمانم ، چون من كيست گر آن روز ببينم ؟ ور ببينم ، به جان فداى آنم .\r\n\r\n","description":"","footnote":"","page_name":" 74 ","page_number":74},
  {"content":"\r\n\r\nآه از اين علم ناآموخته ! گاه در آن غرقم و گاه سوخته ، گوينده ازين باب درياست : گاه در مدّ و گاه در جزر ، چون در مقام انبساط بود ، عالم از بشريت پر كند ، و هم از ابواب فتوح است خواب نيكو و دعاى نيكان و قبول دلها .\r\nآه از قسمتى پيش از من رفته ! فغان از گفتارى كه خود راى گفته ! ندانم كه شاد زيم يا آشفته ، بيمم همه از آن است كه آن قادر در ازل چه گفته ، بنده تا در قبض است ، خوابش چون خواب غرق شدگان ، خوردش چون خورد بيماران ، و عيشش چون عيش زندانيان ، به سزاى نياز خويش مىزيد ، و به خوارى و زارى راه مىبرد ، و به زبان تذلل مىگويد :\r\n پر آب دو ديده و پر آتش جگرم * پر باد دو دستم و پر از خاك سرم \r\nچون زارى و خوارى وى به غايت رسد و تذلّل و عجز وى ظاهر گردد ، ربّ العزّة تدارك دل وى كند ، در بسط و انبساط بر دل وى گشايد ، وقت وى خوش گردد - دلش با مولى پيوسته و سر به اطّلاع حق آراسته - و به زبان شكر مىگويد : الهى ! محنت من بودى ، دولت من شدى ، اندوه من بودى ، راحت من شدى ، داغ من بودى ، چراغ من شدى ، جراحت من بودى ، مرهم من شدى .\r\nاى نادريافته يافته و ناديده عيان ، اى در نهانى پيدا و در پيدايى نهان ، يافت تو روز است\r\n\r\n","description":"","footnote":"","page_name":" 75 ","page_number":75},
  {"content":"\r\n\r\nكه خود بر آيد ناگاهان ، ياونده تو نه به شادى پردازد نه به اندوهان ، بسر بر ما را كارى كه از آن عبارت نتوان ، تنزيل العزيز الرحيم ، هم عزيز است هم رحيم ، عزيز به بيگانگان ، رحيم به مؤمنان ، اگر عزيز بود بىرحيم ، هرگز كس او را نيابد ، و اگر رحيم بود بىعزيز ، همه كس او را يابد ، عزيزست ، تا كافران در دنيا او را ندانند ، رحيم است ، در عقبى تا مؤمنان او ببينند .\r\nالهى ! زندگانى همه با ياد تو ، و شادى همه با يافت تو ، و جان آنست كه در او شناخت تو .\r\nالهى ! موجود نفسهاى جوانمردانى ، حاضر دلهاى ذاكرانى ، از نزديكت نشان مىدهند و برتر از آنى ، و از دورت مىپندارند و نزديكتر از جانى ، ندانم كه در جانى يا خود جانى ، نه اينى نه آنى ، جان را زندگى مىبايد تو آنى .\r\nگاه گويم كه در قبضه ديوم از بس پوشش كه مىبود ، گاه نورى تابد كه بشريت در جنب آن ناپديد شود ، نورى و چه نورى كه از مهر ازل نشان است ، و بر سجل زندگانى عنوان است ، هم راحت جان و هم عيش جان و هم درد جان است .\r\nبر خبر همى رفتم جويان يقين ، خوف مايه ، و رجا قرين ، مقصود از من نهان و من كوشنده اين ، ناگاه برق تجلى تافت از كمين ، از ظن چنان روز بينند و از دوست چنين .\r\n\r\n","description":"","footnote":"","page_name":" 76 ","page_number":76},
  {"content":"\r\n\r\nالهى ! او كه حق را به دليل جويد ، به بيم و طمع پرستد ، و او كه حق را به احسان دوست دارد ، روز محنت برگردد ، و او كه حق را به خويشتن جويد ، نايافته يافته پندارد .\r\nالهى ! عارف ترا به نور تو مىداند ، از شعاع وجود عبارت نمىتواند ، در آتش مهر مىسوزد و از نار باز نمىپردازد .\r\nاز كجا بازيابم آن روز كه تو مرا بودى و من نبودم ؟ تا باز آن روز نرسم ، ميان آتش و دودم ، ور به دو گيتى آن روز را بازيابم ، بر سودم ، ور بود تو دريابم ، به نبود خود خشنودم .\r\nآه از دوستى كه همه گرد بلا انگيزد ، آب از چشمه چشم ريزد ، آتشى است كه جان و دل سوزد ، معلمى است كه همه بلا و جور آموزد ، از كشتن عاشقان همواره دست در خون دارد ، از براى آن كه حجره از كوى عافيت بيرون دارد هر جا كه نزول كند جان خواهد به نزل ، تا عافيت در سر بلا شود و فراغت در سر شغل .\r\nاى يار مهربان ، بارم ده تا قصه درد خود به تو پردازم ، و بر درگاه تو مىزارم ، و در اميد بيم آميز مىنازم ، الهى ! فاپذيرم تا با تو پردازم ، يك نظر در من نگر تا دو گيتى به آب اندازم .\r\n جوينده تو همچو تو فردى بايد * آزاد ز هر علت و دردى بايد \r\n زان مىنرسد به وصل تو هيچ كسى * كاندر خور غمهاى تو مردى بايد \r\n\r\n","description":"","footnote":"","page_name":" 77 ","page_number":77},
  {"content":"\r\n\r\nمن چه دانستم كه پاداش بر روى دوستى تاش است ، من همى پنداشتم كه مهينه خلعت پاداش است ، كنون دريافتم كه همه يافتها دريافت دوستى لاش است .\r\nدو گيتى در سر دوستى شد ، و دوستى در سر دوست ، اكنون نه مىيارم گفت كه منم ، نه مىيارم گفت كه اوست .\r\n چشمى دارم همه پر از صورت دوست * با ديده مرا خوشت تا دوست در اوست \r\n از ديده و دوست فرق كردن نه نكوست * يا اوست به جاى ديده يا ديده خود اوست \r\nآن مهابت و حلاوت و محبت از آن است كه نور قرب در دل او تابان است و ديده‌ورى دوست ديده دل او را عيان است .\r\nالهى ! به بهشت و حورا چه نازم ؟ اگر مرا نفسى دهى ، از آن نفس بهشتى سازم .\r\nالهى ! همه عالم ترا مىخواهند ، كار آن دارد كه تا تو كه را خواهى ، بناز كسى كه تو او را خواهى ، كه اگر برگردد تو او را در راهى .\r\nالهى ! گر در عمل تقصير است ، آخر اين دل پر درد كجاست ؟ و گر در خدمت فترت است ، آخر اين مهر دل بجاست ، ور فعل ما تباه است ، فضل تو آشكار است ، ور آب و خاك برسد ، بل\r\n\r\n","description":"","footnote":"","page_name":" 78 ","page_number":78},
  {"content":"\r\n\r\nتا برسد ، نور ازلى بجاست .\r\n محنت همه در نهاد آب و گل ماست * پيش از گل و دل چه بود ؟ آن حاصل ماست \r\nالهى ! تو آنى كه از بنده ناسزا بينى و به عقوبت نشتابى ، از بنده كفر مىشنوى و نعمت از وى باز نگيرى ، توبت و عفو بهر وى عرضه مىكنى ، و به پيغام و خطاب خود او را مىباز خوانى ، و گر باز آيد وعده مغفرت مىدهى ، كه  إِنْ يَنْتَهُوا يُغْفَرْ لَهُمْ ما قَدْ سَلَفَ  ، چون با دشمن بد كردار چنينى ، چه گويم كه با دوستان نيكوكار چونى ؟\r\nمن چه دانستم كه مزدور است كسى كو را بهشت رأس المال است ، و عارف اوست كه در آرزوى يك لحظه وصال است ؟ من دانستم كه حيرت به وصال تو طريق است ، و ترا او بيش جويد كه در تو غريق است :\r\n كى خندد اندر روى من بخت من از ميدان تو ؟ * كى خيمه از صحراى جانم بر كند هجران تو ؟ \r\n كى روم بر بوى تو در كوى جست و جوى تو * با مهر و گفت و گوى تو از هر سويى جريان تو ؟ \r\nدرد و درمان ، غم و شادى ، فقر و غنا ، اين همه صفات سالكان است در منازل راه ، اما مرد كه به مقصد رسيد ، او را نه مقام است نه منزل ، نه وقت و نه حال ، نه جان و نه دل .\r\n\r\n","description":"","footnote":"","page_name":" 79 ","page_number":79},
  {"content":"\r\n\r\nالهى ! وقت را به درد مىنازم ، و زيادتى را مىسازم ، به اميد آنكه چون در اين درد بگدازم ، درد و راحت هر دو براندازم .\r\nالهى ! دوستان تو سران و سرهنگانند ، بىگنج و خواسته توانگرانند ، به نام درويشانند و توانگران جهان خود ايشانند دردها دارند و از گفتن بىزبانند .\r\nالهى ! تو مؤمنان را پناهى ، قاصدان را بر سر راهى ، عزيز كسى كه تو او را خواهى ، اگر بگريزد او را در راه ، طوبى آن كس را كه تو او رايى ! آيا كه تا از ما خود كرايى ؟\r\nالهى ! گر دارم ، چون كه بوى نمىبويم ؟ ور ندارم ، من اين حسرت با كه گويم ؟\r\nالهى ! او كه يك نظر ديد ، عقل او پاك برميد ، پس او كه دايم به ديده دل ترا ديد ، چون بياراميد ؟\r\nعجب كارى است كار او كه مىنگرد در او و مىجويد او را هم از او . او - جل جلاله - با جوينده خود همراه است ، پس اين جستن او را چه به كار است .\r\nالهى ! هر چند كه از بد سزاى خويش بدردم ، لكن از مفلس نوازى تو شادم . الهى ! من به قدر تو نادانم و سزاى تو را ناتوانم ، در بيچارگى خود سرگردانم و روز بروز بر زيانم . الهى ! من كيم كه بر درگاه تو زارم يا قصه درد خود به تو بردارم .\r\n\r\n","description":"","footnote":"","page_name":" 80 ","page_number":80},
  {"content":"\r\n\r\nاى بارى به برو هادى به كرم ، فروماندم در حيرت يك دم ، آن دم كدام است ؟ دمى كه نه حوا در آن گنجد نه آدم . گر من آن دم بيابم ، چون من كيست ؟ بيچاره زنده‌اى كه بىنفسش مىبايد زيست .\r\nهمه خلق زنده از مرده ميراث برد ، مگر اين طايفه كه مرده از زنده ميراث برد .\r\nالهى ! به عنايت ازلى تخم هدى كشتى ، به رسالت انبيا آب دادى ، به معونت و توفيق رويانيدى ، به نظر لطف پرورانيدى ، اكنون سزد كه باد عدل نوزانى و سموم قهر نجهانى و كشته عنايت ازلى را به رعايت ابدى مدد كنى .\r\nالهى ! ذكر تو مرا دين است ، و مهر تو مرا آيين است ، و نظر تو عين اليقين است ، پسين سخنم اين است . لطيفا ! دانى كه چنين است .\r\nالهى ! بر اميد وصل چندان اشك باريدم كه بر آب چشم خويش تخم درد بكاريدم . ور سعادت ازلى دريابم ، اين درد پسنديدم ، ور ديده من روزى بر تو آيد ، آن محنت همه دولت انگاريدم .\r\nالهى ! از جود تو هر مفلسى را نصيبى است ، از كرم تو هر دردمندى را طبيبى است ، از سعت رحمت تو هر كسى را تيرى است . هر يكى را جايى بداشته ، و هر يكى را به رنگى رشته ، اين است كه مىفرمايد :\r\n كُلَّ يَوْمٍ هُوَ فِي شَأْنٍ  يرفع قوما و يضع آخرين\r\n\r\n","description":"","footnote":"","page_name":" 81 ","page_number":81},
  {"content":"\r\n\r\nالهى ! دانى به چه شادم ؟ به آن كه نه به خويشتن به تو افتادم ، الهى ! تو خواستى ، نه من خواستم ، دوست بر بالين ديدم چو از خواب برخاستم .\r\n گفتم كه چو زيرم و به دست تو اسير * بنواز مرا ، مزن ، تو اى بدر منير \r\n گفتا كه ز زخم من تو آزار مگير * در زخمه بود همه نوازيدن زير \r\nالهى ! هر چند كه ما گنهكاريم ، تو غفّارى ، هر چند كه ما زشت كاريم ، تو ستّارى .\r\nملكا ! گنج فضل تو دارى ، بىنظير و بىيارى ، سزد كه جفاهاى ما در گذارى .\r\nالهى ! در الهيت يكتايى ، و در احديت بىهمتايى ، و در ذات و صفات از خلق جدايى ، متصف به بهائى ، متحد به كبريائى ، مايه هر بينوا و پناه هر گدايى ، همه را خدايى ، تا دوست كرايى .\r\nالهى ! وادرگاه آمدم بنده‌وار ، خواهى عزيز دار ، خواهى خوار . اى مهربان ، فريادرس ، عزيز آن كس كش با تو يك نفس ، اى همه تو و بس ، با تو هرگز كى پديد آيد كس ؟\r\nالهى ! دانى كه نه به خود به اين روزم ، و نه به كفايت خويش شمع هدايت مىافروزم . از من چه آيد و از كرد من چه گشايد ؟ طاعت من به توفيق تو ، خدمت من به هدايت تو ، تو به من به رعايت تو ، شكر من به انعام تو ، ذكر من به الهام تو . همه تويى ؟ من كه‌ام ؟ اگر فضل تو نباشد ، من بر چه‌ام ؟\r\n\r\n","description":"","footnote":"","page_name":" 82 ","page_number":82},
  {"content":"\r\n\r\nالهى ! كدام زبان به ستايش تو رسد ؟ كدام خرد صفت تو بر تابد ؟ كدام شكر با نيكوكارى تو برابر آيد ؟ كدام بنده به گزارد عبادت تو رسد ؟ الهى ! از ما هر كه را بينى ، همه معيوب بينى ، هر كردار كه بينى ، همه با تقصير بينى ، با اين همه نه باران برمىبازايستد ، نه جز گل كرم مىرويد . چون با دشمن ، با سخط به چندين برى ، پس سور پسنديدگان را چه اندازه و آيين محبان را چه پايان ، مقام عارفان را چه حد و شادى دوستان را چه كران ؟\r\nالهى ! اين سوز ما امروز درد آميزست ، نه طاقت بسر بردن نه جاى گريز است .\r\nالهى ! اين چه تيغ است كه چنين تيزست ؟ نه جاى آرام و نه روى پرهيزست .\r\nالهى ! هر كس بر چيزى ، و من ندانم بر چه‌ام ؟ ! بيمم آن است كه كى پديد آيد كه من كيم .\r\nالهى ! كان حسرت است اين تن من ، مايه درد و غم است اين دل من ، مىنيارم گفت كاين همه چرا بهره من ، نه دست رسد مرا بر معدن چاره من .\r\nالهى ! بود من بر من تاوان است ، تو يك بار بود خود بر من تابان . الهى ! معصيّت من بر من گران است ، تو رود جود خود بر من باران . الهى ! جرم من زير حلم تو پنهان است ، تو پرده عفو خود بر من گستران .\r\n\r\n","description":"","footnote":"","page_name":" 83 ","page_number":83},
  {"content":"\r\n\r\nالهى ! از زبان محب خاموش است ، حالش همه زبانست ور جان در سر دوستى كرد شايد ، كه دوست او را به جاى جان است ، غرق شده آب نبيند كه گرفتار آن است ، و به روز چراغ نيفروزند كه روز خود چراغ جهان است !\r\nگاهى كه به خود نگرم ، همه سوز و نياز شوم ، گاهى كه به دو نگرم ، همه ناز و راز شوم ، چون به خود نگرم گويم :\r\n پر آب دو ديده و پر آتش جگرم * پر باد دو دستم و پر از خاك سرم \r\nچون به دو نگرم گويم :\r\n چه كند عرش كه او غاشيه من نكشد ؟ * چون به دل غاشيه حكم و قضاى تو كشم \r\n بوى جان آيدم از لب كه حديث تو كنم * شاخ عز رويدم از دل كه بلاى تو كشم ! \r\nالهى ! تو آنى كه خود گفتى ، چنان كه خود گفتى چنانى ، عظيم شأنى و قديم احسانى ، عزيز و سلطانى ، ديّان و مهربانى هم نهانى هم عيانى ، ديده را نهانى و جان را عيانى ، من سزاى تو ندانم تو دانى .\r\n\r\n\r\n","description":"","footnote":"","page_name":" 84 ","page_number":84}
  ]